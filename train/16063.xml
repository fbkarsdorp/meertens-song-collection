<?xml version='1.0' encoding='utf-8' standalone='yes'?>
<song>
  <meta>
    <id>16063</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Een Soudaen had een dochterkijn,</l>
        <l id="s1:l2">sij was vroech op gestanden,</l>
        <l id="s1:l3">sij meijnde gaen plucken bloemekens</l>
        <l id="s1:l4">al in haers vaders warande.</l>
      </lg>
      <lg id="s2" type="stanza">
        <l id="s2:l1">Sij sach die schoone bloemkens aen;</l>
        <l id="s2:l2">sij dacht in haren sinne:</l>
        <l id="s2:l3">‘wie macher desen bloemmaker sijn,</l>
        <l id="s2:l4">och mocht ick hem bekinnen.</l>
      </lg>
      <lg id="s3" type="stanza">
        <l id="s3:l1">‘Tmoet wel een abel constenaer sijn,</l>
        <l id="s3:l2">een heer van grooter weerden,</l>
        <l id="s3:l3">maer dier die schoone bloemekens</l>
        <l id="s3:l4">doet spruijten wt der ierden.</l>
      </lg>
      <lg id="s4" type="stanza">
        <l id="s4:l1">‘Ick heb hem in mijn hert soo lief,</l>
        <l id="s4:l2">mocht ick hem eens aenschouwen,</l>
        <l id="s4:l3">ick souder om laten mijns vaders rijck</l>
        <l id="s4:l4">en gheven hem mijn trouwe.’</l>
      </lg>
      <lg id="s5" type="stanza">
        <l id="s5:l1">Des nachts ontrent der midder nacht,</l>
        <l id="s5:l2">quam Jhesus voor haer venster staen:</l>
        <l id="s5:l3">‘staet op, schoon maget, en latet mij in,</l>
        <l id="s5:l4">ick ben met uwer minnen bevaen.’</l>
      </lg>
      <lg id="s6" type="stanza">
        <l id="s6:l1">Die maegt stond op seer haestelijck,</l>
        <l id="s6:l2">sij heeft haer venster open gedaen;</l>
        <l id="s6:l3">daer sach sij haer Jesus, haer suete lief,</l>
        <l id="s6:l4">seer suijverlijck al voor haer staen,</l>
      </lg>
      <lg id="s7" type="stanza">
        <l id="s7:l1">Doen sij Jesus haer lief aensach,</l>
        <l id="s7:l2">sij booch haer neder ter ierden,</l>
        <l id="s7:l3">sij boot hem vriendelijck goeden dach,</l>
        <l id="s7:l4">met alsoo grooter eerwaerden.</l>
      </lg>
      <lg id="s8" type="stanza">
        <l id="s8:l1">‘Mijn alder liefste jongelinck schoon,</l>
        <l id="s8:l2">van waer comdij gegangen?</l>
        <l id="s8:l3">Uws gelijck en heb ick nooyt gesien</l>
        <l id="s8:l4">in al mijns vaders landen.’</l>
      </lg>
      <lg id="s9" type="stanza">
        <l id="s9:l1">- ‘Schoon maegt, ick heb u lang gekent,</l>
        <l id="s9:l2">om u ben ick hier gekomen</l>
        <l id="s9:l3">soo ver al wt mijns vaders rijck,</l>
        <l id="s9:l4">ick ben de maker der bloemen.’</l>
      </lg>
      <lg id="s10" type="stanza">
        <l id="s10:l1">- ‘Sijt ghij mijn alderliefste lief,</l>
        <l id="s10:l2">naer u staet mijn verlangen,</l>
        <l id="s10:l3">ick heb u alsoo langhe begheert,</l>
        <l id="s10:l4">met u soo wil ick gangen.’</l>
      </lg>
      <lg id="s11" type="stanza">
        <l id="s11:l1">- ‘Schoon maget, wilt ghij met mij gaen,</l>
        <l id="s11:l2">u rijck dat moet ghij laten;</l>
        <l id="s11:l3">ick ben met uwer minnen bevaen,</l>
        <l id="s11:l4">en ick wil u ontschaken.’</l>
      </lg>
      <lg id="s12" type="stanza">
        <l id="s12:l1">- ‘Mijn alder liefste jongelinck schoon,</l>
        <l id="s12:l2">u eijgen wil ick wesen;</l>
        <l id="s12:l3">maer leijdt mij wt mijns vaders rijck,</l>
        <l id="s12:l4">myn trouw sal ic u geven.’</l>
      </lg>
      <lg id="s13" type="stanza">
        <l id="s13:l1">Hij namp die schoon maegt bij der hant,</l>
        <l id="s13:l2">hij leijdese in een corter wijlen</l>
        <l id="s13:l3">al wt haer vaders conincrijck,</l>
        <l id="s13:l4">wel meer dan dusentich mijlen.</l>
      </lg>
      <lg id="s14" type="stanza">
        <l id="s14:l1">Sij spraken menich minnelijck woort,</l>
        <l id="s14:l2">sij ghingen beijde te samen:</l>
        <l id="s14:l3">‘nu seght my, edel jongelinck schoon,</l>
        <l id="s14:l4">hoe is doch uwen name?’</l>
      </lg>
      <lg id="s15" type="stanza">
        <l id="s15:l1">- ‘Mijnen naem is wonderlijck,</l>
        <l id="s15:l2">hij staet zeer hooge beschreven;</l>
        <l id="s15:l3">al wt mijns vaders coninckrijk</l>
        <l id="s15:l4">is my den naem gegeven.</l>
      </lg>
      <lg id="s16" type="stanza">
        <l id="s16:l1">‘Schoon maegt, ist dat ghij mij bemint,</l>
        <l id="s16:l2">gheeft mij u trouwe allene,</l>
        <l id="s16:l3">ick sal u seggen mijnen naam;</l>
        <l id="s16:l4">ick heet Jesus van Nazareene.’</l>
      </lg>
      <lg id="s17" type="stanza">
        <l id="s17:l1">Sij sach haer lief soo minnelijck aen,</l>
        <l id="s17:l2">sij neijgde haer ter ierden:</l>
        <l id="s17:l3">‘schoon lief, ick gheve u mijns herten trouw,</l>
        <l id="s17:l4">van u en wil ick niet scheijden.’</l>
      </lg>
      <lg id="s18" type="stanza">
        <l id="s18:l1">Hij nam die maecht al bij der hant</l>
        <l id="s18:l2">sy ghinghen beijde te gader:</l>
        <l id="s18:l3">‘nu seght mij, edel jongelinck schoon,</l>
        <l id="s18:l4">en wie doch is u vader?’</l>
      </lg>
      <lg id="s19" type="stanza">
        <l id="s19:l1">- ‘Myn vader is van grooter macht,</l>
        <l id="s19:l2">sijn ryck gaet al soo verre,</l>
        <l id="s19:l3">hemel en ierde heeft hij gemaect,</l>
        <l id="s19:l4">die son, die maen en oock die sterren.</l>
      </lg>
      <lg id="s20" type="stanza">
        <l id="s20:l1">‘Hemel en ierde en alle goet,</l>
        <l id="s20:l2">dat moet al van hem comen,</l>
        <l id="s20:l3">hondert duesent engelen vroet</l>
        <l id="s20:l4">staen al tot sijnen love.’</l>
      </lg>
      <lg id="s21" type="stanza">
        <l id="s21:l1">- ‘Schoon lief, sijdij eens conincx soon,</l>
        <l id="s21:l2">en alsoo rijck van goeden,</l>
        <l id="s21:l3">seght mij, mijn liefste jongelinck schoon,</l>
        <l id="s21:l4">en wie is dan u moeder?’</l>
      </lg>
      <lg id="s22" type="stanza">
        <l id="s22:l1">- ‘Mijn moeder is een suijver maegt,</l>
        <l id="s22:l2">van haer soo staet geschreven;</l>
        <l id="s22:l3">sy heeft my reijn ter werelt gebracht,</l>
        <l id="s22:l4">een suijver maecht is sij gebleven.</l>
      </lg>
      <lg id="s23" type="stanza">
        <l id="s23:l1">‘Gelijck die schoone sonne op gaet,</l>
        <l id="s23:l2">ben ick van haer geboren;</l>
        <l id="s23:l3">sij is al in mijns vaders rijck</l>
        <l id="s23:l4">een keijserinne vercoren.’</l>
      </lg>
      <lg id="s24" type="stanza">
        <l id="s24:l1">- ‘Is u moeder een reijne maecht,</l>
        <l id="s24:l2">sijt ghij eens conincx sone,</l>
        <l id="s24:l3">mijn alder liefste jongelinck schoon,</l>
        <l id="s24:l4">van waer sijt ghij dan gecomen?’</l>
      </lg>
      <lg id="s25" type="stanza">
        <l id="s25:l1">- ‘Al in mijns vaders coninckrijck</l>
        <l id="s25:l2">daer eest soo vol van vruegden,</l>
        <l id="s25:l3">hondert duesent jaren lanck</l>
        <l id="s25:l4">en is daer maer een ure.’</l>
      </lg>
      <lg id="s26" type="stanza">
        <l id="s26:l1">- ‘Myn alder liefste jongelinck schoon,</l>
        <l id="s26:l2">ick heb soo grooten verlangen</l>
        <l id="s26:l3">al naer u vaders coninckrijck;</l>
        <l id="s26:l4">laet ons daer henen gangen.’</l>
      </lg>
      <lg id="s27" type="stanza">
        <l id="s27:l1">- ‘Schoon maecht, mint mij met herten reijn,</l>
        <l id="s27:l2">mijn rijck sal ic u geven;</l>
        <l id="s27:l3">daer sult ghij altijt bij mij sijn,</l>
        <l id="s27:l4">in grooter vreugden leven.’</l>
      </lg>
      <lg id="s28" type="stanza">
        <l id="s28:l1">Sij ghingen eenen langen tijd</l>
        <l id="s28:l2">al door een schoone groen heijde;</l>
        <l id="s28:l3">sij quamen al voor een cloosterkijn,</l>
        <l id="s28:l4">Jesus die wilde van haer scheijden.</l>
      </lg>
      <lg id="s29" type="stanza">
        <l id="s29:l1">Hij nam die maecht al bij der hant,</l>
        <l id="s29:l2">hij sprack met soeten sinnen:</l>
        <l id="s29:l3">‘adieu schoon lief, verbeijdet mij hier,</l>
        <l id="s29:l4">ick moet eens gaen hier binnen.’</l>
      </lg>
      <lg id="s30" type="stanza">
        <l id="s30:l1">- ‘Myn alder liefste jongelinck schoon,</l>
        <l id="s30:l2">moet ick nu van u scheijden?</l>
        <l id="s30:l3">Nooijt en hoorde ick droever woort,</l>
        <l id="s30:l4">van u soo moet ick scheijden.’</l>
      </lg>
      <lg id="s31" type="stanza">
        <l id="s31:l1">- ‘Schoon maghet, laet u weenen staen,</l>
        <l id="s31:l2">ick sal haest weder comen,</l>
        <l id="s31:l3">dan sal ic u in mijn rijck ontfaen,</l>
        <l id="s31:l4">daer sult ghij plucken bloemen.’</l>
      </lg>
      <lg id="s32" type="stanza">
        <l id="s32:l1">Jesus is van haer gegaen,</l>
        <l id="s32:l2">die maecht bleef int verbeijden,</l>
        <l id="s32:l3">sy weende soo menigen droeven traen,</l>
        <l id="s32:l4">dat Jesus van haer was gescheijden.</l>
      </lg>
      <lg id="s33" type="stanza">
        <l id="s33:l1">Maer doen den dach ten avont quam,</l>
        <l id="s33:l2">die maget was in groot verlangen</l>
        <l id="s33:l3">naer Jesus, haer alder liefste lief,</l>
        <l id="s33:l4">dat hij sou weder comen gegangen.</l>
      </lg>
      <lg id="s34" type="stanza">
        <l id="s34:l1">Sij clopte haestelijck aen die poort,</l>
        <l id="s34:l2">sij was soo droef van sinnen:</l>
        <l id="s34:l3">‘doet op, doet op, en latet mij in,</l>
        <l id="s34:l4">mijn lief, die is hier binnen.’</l>
      </lg>
      <lg id="s35" type="stanza">
        <l id="s35:l1">Die poort die wert daer open gedaen,</l>
        <l id="s35:l2">die pater quam daer voren;</l>
        <l id="s35:l3">daer sach hij een schoon maget staen,</l>
        <l id="s35:l4">alser ooijt van moeder was geboren.</l>
      </lg>
      <lg id="s36" type="stanza">
        <l id="s36:l1">‘Schoon maecht, seght mij wat ghij begheert,</l>
        <l id="s36:l2">waerom sijt ghij in geweene?</l>
        <l id="s36:l3">Seght mij, wat ist doch dat u deert?</l>
        <l id="s36:l4">Hoe comt ghij hier alleene?’</l>
      </lg>
      <lg id="s37" type="stanza">
        <l id="s37:l1">- ‘Och vader, mijn lief, die ick bemin,</l>
        <l id="s37:l2">die is mij hier ontgangen;</l>
        <l id="s37:l3">segt hem, dat hy doch bij mij comt,</l>
        <l id="s37:l4">hij beijt mij veel te lange.’</l>
      </lg>
      <lg id="s38" type="stanza">
        <l id="s38:l1">- ‘Schoon maecht, u lief die ghij bemint,</l>
        <l id="s38:l2">ick en hebbe sijns hier niet vernomen;</l>
        <l id="s38:l3">waerlijck, hij en is hier niet,</l>
        <l id="s38:l4">hij en is hier niet gecomen.’</l>
      </lg>
      <lg id="s39" type="stanza">
        <l id="s39:l1">- ‘Och vader, hoe meugdij seggen dat?</l>
        <l id="s39:l2">Mijn lief, die ick beminne,</l>
        <l id="s39:l3">het leste woort dat hij mij sprack,</l>
        <l id="s39:l4">hij seij: ick gaen hier binnen.’</l>
      </lg>
      <lg id="s40" type="stanza">
        <l id="s40:l1">- ‘Segt mij, schoon maecht, hoe heet u lief,</l>
        <l id="s40:l2">daer ghy mij af wilt spreken?’</l>
        <l id="s40:l3">- ‘Och vader, dat en weet ic niet,</l>
        <l id="s40:l4">den naem hebbe ick vergheten.</l>
      </lg>
      <lg id="s41" type="stanza">
        <l id="s41:l1">‘Hij is soo wonderlijcken schoon,</l>
        <l id="s41:l2">sijn rijck strect alsoo verre,</l>
        <l id="s41:l3">hij is gecleet met blauwen lasuer,</l>
        <l id="s41:l4">omset met gulden sterren.</l>
      </lg>
      <lg id="s42" type="stanza">
        <l id="s42:l1">‘Sijn aenschijn blinct van verwen wit,</l>
        <l id="s42:l2">gelijck die lelien schoone;</l>
        <l id="s42:l3">sijn wangen sijn soo schoon geroozet,</l>
        <l id="s42:l4">gelijck een roode roose.</l>
      </lg>
      <lg id="s43" type="stanza">
        <l id="s43:l1">‘Hij is mijn alder liefste lief,</l>
        <l id="s43:l2">hij heeft mijns herten trouwe;</l>
        <l id="s43:l3">sijn haer dat blinckt van verwen claer,</l>
        <l id="s43:l4">al waert van fijnen gouwe.</l>
      </lg>
      <lg id="s44" type="stanza">
        <l id="s44:l1">‘Sijn oochkens sijn soo vriendelijck,</l>
        <l id="s44:l2">hij is soo suet van spraken;</l>
        <l id="s44:l3">hij quamp al wt sijns vaders rijck,</l>
        <l id="s44:l4">omdat hij my soude ontschaken.’</l>
      </lg>
      <lg id="s45" type="stanza">
        <l id="s45:l1">- ‘Schoon maghet, is u lief soo schoon</l>
        <l id="s45:l2">als ghij hem hebt gepresen,</l>
        <l id="s45:l3">al waer hij wt des hemels troon</l>
        <l id="s45:l4">hij en mocht niet schoonder wesen.’</l>
      </lg>
      <lg id="s46" type="stanza">
        <l id="s46:l1">- ‘Och vader, wat wil ic u seggen meer,</l>
        <l id="s46:l2">ic en can hem niet vol loven;</l>
        <l id="s46:l3">sijn moeder is een suijver maecht,</l>
        <l id="s46:l4">alle coninginnen gaet sij te boven.’</l>
      </lg>
      <lg id="s47" type="stanza">
        <l id="s47:l1">Den abt al wt verwonderen sprack:</l>
        <l id="s47:l2">‘Jesus van Nazareene!’</l>
        <l id="s47:l3">- ‘Ja vader, alsoo heet mijn lief,</l>
        <l id="s47:l4">die ic met herten meene.’</l>
      </lg>
      <lg id="s48" type="stanza">
        <l id="s48:l1">- ‘Is dat u lief die ghij bemint,</l>
        <l id="s48:l2">die sal ic u wel wijsen;</l>
        <l id="s48:l3">hij is hier alsoo wel bekint,</l>
        <l id="s48:l4">hij is seer hooghe van prijsen.’</l>
      </lg>
      <lg id="s49" type="stanza">
        <l id="s49:l1">- ‘Och vader, mijn lief die ick bemin,</l>
        <l id="s49:l2">mocht ic eens bij hem wesen,</l>
        <l id="s49:l3">al waer hemel en ierterijck mijn,</l>
        <l id="s49:l4">voor hem soo soude ict al geven.’</l>
      </lg>
      <lg id="s50" type="stanza">
        <l id="s50:l1">- ‘Seght mij, schoon maecht, in uus liefs naem,</l>
        <l id="s50:l2">van waer comdij ghegangen?</l>
        <l id="s50:l3">Mij dunct soo ick aen u verstaen</l>
        <l id="s50:l4">gij sijt wt verre landen.’</l>
      </lg>
      <lg id="s51" type="stanza">
        <l id="s51:l1">- ‘Al wt mijns vaders heijdens lant,</l>
        <l id="s51:l2">van daer ben ick geboren;</l>
        <l id="s51:l3">mijn lief, die ick soo seer bemin,</l>
        <l id="s51:l4">met hem ben ick hier gecomen.’</l>
      </lg>
      <lg id="s52" type="stanza">
        <l id="s52:l1">- ‘Schoon maecht, doet ghij naer mijnen raet,</l>
        <l id="s52:l2">u lief sal ick u geven,</l>
        <l id="s52:l3">en laet uws vaders heijdensche wet,</l>
        <l id="s52:l4">en leijdt een kersten leven.’</l>
      </lg>
      <lg id="s53" type="stanza">
        <l id="s53:l1">- ‘Och vader, wat ghij van mij begheert,</l>
        <l id="s53:l2">dat wil ick al volbringen,</l>
        <l id="s53:l3">mijn lief die ist mij al wel weert,</l>
        <l id="s53:l4">die ick wt alder herten minne.’</l>
      </lg>
      <lg id="s54" type="stanza">
        <l id="s54:l1">Hij leerde die maecht volcomelijck</l>
        <l id="s54:l2">al in een kersten leven,</l>
        <l id="s54:l3">hij dedese in een cloosterkijn;</l>
        <l id="s54:l4">een reijne maecht is sij gebleven.</l>
      </lg>
      <lg id="s55" type="stanza">
        <l id="s55:l1">Sij diende haer lief getrouwelijck,</l>
        <l id="s55:l2">sij had ook soo grooten verlangen</l>
        <l id="s55:l3">bij Jesus te comen, haer liefste lief,</l>
        <l id="s55:l4">sij was nu sijn gevangen.</l>
      </lg>
      <lg id="s56" type="stanza">
        <l id="s56:l1">Als sij haer leven hadde voleijnt,</l>
        <l id="s56:l2">en sij van hier soude scheijden,</l>
        <l id="s56:l3">heer Jesus quamp wt sijns vaders rijck,</l>
        <l id="s56:l4">hij wilde sijn lief nu met hem leijden.</l>
      </lg>
      <lg id="s57" type="stanza">
        <l id="s57:l1">Hij heeft haer minnelijck ontfaen</l>
        <l id="s57:l2">met soete melodijen,</l>
        <l id="s57:l3">gebracht al in sijns vaders rijck;</l>
        <l id="s57:l4">doen was sij al soo blije.</l>
      </lg>
      <lg id="s58" type="stanza">
        <l id="s58:l1">Al wat haer hert begheren mach,</l>
        <l id="s58:l2">dat wordt haer daer gegeven;</l>
        <l id="s58:l3">sij is bij Jesus, haer soete lief,</l>
        <l id="s58:l4">altijt sal sij in vreugden leven.</l>
      </lg>
      <lg id="s59" type="stanza">
        <l id="s59:l1">Och alle jonge maegden reijn,</l>
        <l id="s59:l2">gheeft Jesus doch uw trouwe,</l>
        <l id="s59:l3">en kiest hem voor u soete lief,</l>
        <l id="s59:l4">ten sal u nimmermeer berouwen.</l>
      </lg>
      <lg id="s60" type="stanza">
        <l id="s60:l1">Die dit liedeken eerstwerf sanck,</l>
        <l id="s60:l2">Godt wil haer gratie geven,</l>
        <l id="s60:l3">dat sij mach sien heer Jesus haer lief,</l>
        <l id="s60:l4">al in dat eewich leven. Amen.</l>
      </lg>
    </lg>
  </text>
</song>
