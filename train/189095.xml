<?xml version='1.0' encoding='utf-8' standalone='yes'?>
<song>
  <meta>
    <id>189095</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Geef mij te drinken naar mijn dorst</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ioannes sprack met woorden soet,</l>
        <l id="s1:l2">So in Mattheo drie staet geschreven:</l>
        <l id="s1:l3">Gaet doet oprechte vruchten der boet,</l>
        <l id="s1:l4">Die tot sijn doopsel quamen gedreven,</l>
        <l id="s1:l5">Ia Christus selve dat hooft verheven,</l>
        <l id="s1:l6">Sprack hier beneven, verstaet wel my,</l>
        <l id="s1:l7">Doet boet en betering in u leven,</l>
        <l id="s1:l8">Want t'rijcke Gods is seer na by.</l>
      </lg>
      <lg id="s2" type="stanza">
        <l id="s2:l1">En vertreckt met te worden vroom,</l>
        <l id="s2:l2">Stellet niet uyt van jare te jaren,</l>
        <l id="s2:l3">Maer siet hoe Christus den vijgheboom,</l>
        <l id="s2:l4">Die schoone stont verciert met blaren,</l>
        <l id="s2:l5">Om datter gheen vruchten op en waren,</l>
        <l id="s2:l6">Na Schrifts verclaren, heeft hem vervloect,</l>
        <l id="s2:l7">Siet toe, end wacht u voor sulck beswaren,</l>
        <l id="s2:l8">Dat hy ter ontijt u niet besoeckt.</l>
      </lg>
      <lg id="s3" type="stanza">
        <l id="s3:l1">Den bijl is aenden boom gestelt,</l>
        <l id="s3:l2">Gaet ons Ioannes oock ghewaghen,</l>
        <l id="s3:l3">end wort ter schanden neder ghevelt,</l>
        <l id="s3:l4">Die in goet doen altijts vertraghen,</l>
        <l id="s3:l5">Sy sullen t'noch jammerlijck verlaghen</l>
        <l id="s3:l6">t'Eewighen daghen in swaer dangier,</l>
        <l id="s3:l7">Boomen, die geen goe vruchten en dragen,</l>
        <l id="s3:l8">Die zijn ghecondemneert int vyer.</l>
      </lg>
      <lg id="s4" type="stanza">
        <l id="s4:l1">Daer den boom valt, t'zy suyt oft noort</l>
        <l id="s4:l2">Waer hy valt daer sal hy ligghen moeten,</l>
        <l id="s4:l3">End als hy light, na des Heeren woort,</l>
        <l id="s4:l4">En is daer gheenen tijt meer der voeten,</l>
        <l id="s4:l5">Doet eenen rechten loop met uwen voeten,</l>
        <l id="s4:l6">T'sal u versoeten voor God hier na,</l>
        <l id="s4:l7">En laet de werelt in haer sonden vroeten,</l>
        <l id="s4:l8">En treckt met Loth uyt Sodoma.</l>
      </lg>
      <lg id="s5" type="stanza">
        <l id="s5:l1">Wilt ghy met Iosua en Caleb fijn,</l>
        <l id="s5:l2">Verlaten al Pharaos tresooren,</l>
        <l id="s5:l3">So moet ghy staen in de woestijn,</l>
        <l id="s5:l4">Teghen u vyanden achter en vooren,</l>
        <l id="s5:l5">V eygen vleeschs lust moet ghy versmooren,</l>
        <l id="s5:l6">Gods stemme hooren, seer vaylliant,</l>
        <l id="s5:l7">End als een kint dan nieus herbooren,</l>
        <l id="s5:l8">Om comen int beloofde lant.</l>
      </lg>
      <lg id="s6" type="stanza">
        <l id="s6:l1">Wilt ghy den engen wegh treden schoon,</l>
        <l id="s6:l2">Om in de nieuwe stadt te gheraken,</l>
        <l id="s6:l3">Ghy moet u aertsche leden doon,</l>
        <l id="s6:l4">Wilt ghy u wooninghe daer in maken,</l>
        <l id="s6:l5">De vrucht des Geests moet ghy oock smaken,</l>
        <l id="s6:l6">In goede saken ghewillich zijn,</l>
        <l id="s6:l7">V eyghen leven moet ghy versaecken,</l>
        <l id="s6:l8">Voor God en baet gheen heylich schijn.</l>
      </lg>
      <lg id="s7" type="stanza">
        <l id="s7:l1">En bedriecht doch u selven niet,</l>
        <l id="s7:l2">Wilt alle heylighe schijnen mijden,</l>
        <l id="s7:l3">Neemt exempel aen Sichem, siet,</l>
        <l id="s7:l4">Die hem om Dina liet besnijden,</l>
        <l id="s7:l5">Maer t'smerte hem in corten tijden.</l>
        <l id="s7:l6">Hy quam in lijden, en doots tempeest,</l>
        <l id="s7:l7">De Heere sal u wel bevrijden:</l>
        <l id="s7:l8">Indien ghy hem van herten vreest.</l>
      </lg>
      <lg id="s8" type="stanza">
        <l id="s8:l1">Meenet van herten, end met der daet,</l>
        <l id="s8:l2">Of ghy soudt u selven onteeren,</l>
        <l id="s8:l3">Want wat hevet dien vrient ghebaet,</l>
        <l id="s8:l4">Die daer in quam sonder Bruylofts cleeren,</l>
        <l id="s8:l5">Hier meuchdy goet exempel leeren,</l>
        <l id="s8:l6">In swaer verseeren, is hy ghedaelt,</l>
        <l id="s8:l7">Die onboetveerdich int huys des Heeren</l>
        <l id="s8:l8">Comen, die worden also betaelt.</l>
      </lg>
      <lg id="s9" type="stanza">
        <l id="s9:l1">Maer af te laten van sonden quaet,</l>
        <l id="s9:l2">Dat is voor God schoon offerhandt,</l>
        <l id="s9:l3">Doet neersticheyt, na Paulus can,</l>
        <l id="s9:l4">Recht op u knijen end u traghe handen,</l>
        <l id="s9:l5">Dat ghy met t'oncruyt tot uwer schanden</l>
        <l id="s9:l6">Niet en moet branden, dus wilt toesien,</l>
        <l id="s9:l7">Een eeuwich weenen, knerssen der tanden,</l>
        <l id="s9:l8">Dat sal den quaden hier naer gheschien.</l>
      </lg>
      <lg id="s10" type="stanza">
        <l id="s10:l1">Prince, u niet als de werelt stelt</l>
        <l id="s10:l2">Verandert u door nieuwe sinnen,</l>
        <l id="s10:l3">Al wort ghy hier int vleesch ghequelt,</l>
        <l id="s10:l4">Met eenen slegde gheduerich van binnen,</l>
        <l id="s10:l5">Om wel voleynden des loops beginnen,</l>
        <l id="s10:l6">Moetmen uyt minnen, Christum gaen</l>
        <l id="s10:l7">Die werelt, vleesch, duyvel, verwinnen,</l>
        <l id="s10:l8">Sullen die eewighe croon ontfaen.</l>
      </lg>
    </lg>
  </text>
</song>
