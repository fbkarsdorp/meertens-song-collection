<?xml version='1.0' encoding='utf-8' standalone='yes'?>
<song>
  <meta>
    <id>16345</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De oude Hillebrand</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ghy hoenderen, eenden en duyven,</l>
        <l id="s1:l2">wilt u verblijden al,</l>
        <l id="s1:l3">den vos, die op u placht te cluyven,</l>
        <l id="s1:l4">die leyt nu in een dal;</l>
        <l id="s1:l5">op den wegh derf hy 't niet houwen,</l>
        <l id="s1:l6">dat heeft de gans ghedaen,</l>
        <l id="s1:l7">die brenght hem int benouwen,</l>
        <l id="s1:l8">met haer jonghen, sonder waen,</l>
        <l id="s1:l9">die nu dapper broeden aen.</l>
      </lg>
      <lg id="s2" type="stanza">
        <l id="s2:l1">De vos subtijl van listen,</l>
        <l id="s2:l2">altijt hy practiseert;</l>
        <l id="s2:l3">'t was wonder dat zy niet gisten,</l>
        <l id="s2:l4">dat de gans dus swemmen leert;</l>
        <l id="s2:l5">hoe wijt dat zijn de stroomen,</l>
        <l id="s2:l6">soo weet de gans wel raet</l>
        <l id="s2:l7">om daer over te comen,</l>
        <l id="s2:l8">daer den vos voren staet;</l>
        <l id="s2:l9">daerom heeft hy 't nu soo quaet.</l>
      </lg>
      <lg id="s3" type="stanza">
        <l id="s3:l1">Wat mach 't den vos veel baten,</l>
        <l id="s3:l2">dat hy can loopen snel,</l>
        <l id="s3:l3">can de gans boven maten</l>
        <l id="s3:l4">oock vlieghen alsoo wel</l>
        <l id="s3:l5">over hecken, bosschen en tuynen,</l>
        <l id="s3:l6">'t is haer niet inde weech;</l>
        <l id="s3:l7">al loopt den vos veel struynen,</l>
        <l id="s3:l8">sijn hol wordt niet te leech,</l>
        <l id="s3:l9">met hem ist daerom gheen deech.</l>
      </lg>
      <lg id="s4" type="stanza">
        <l id="s4:l1">Den vos die leyt veel laghen,</l>
        <l id="s4:l2">met den wolf, op dit pas,</l>
        <l id="s4:l3">om de gansen te verjaghen,</l>
        <l id="s4:l4">sy loopen daerom soo ras;</l>
        <l id="s4:l5">maer ten mach niet profiteren,</l>
        <l id="s4:l6">achter is den wolf lam,</l>
        <l id="s4:l7">sy connen den gans niet leeren,</l>
        <l id="s4:l8">dus worden sy soo gram,</l>
        <l id="s4:l9">om dat de gans het hol in nam.</l>
      </lg>
      <lg id="s5" type="stanza">
        <l id="s5:l1">Den vos die heeft soo langhen</l>
        <l id="s5:l2">ghebruyckt alle zijn macht,</l>
        <l id="s5:l3">de gansen opghehanghen</l>
        <l id="s5:l4">al door des wolves cracht,</l>
        <l id="s5:l5">maer nu comt de gans met hoopen,</l>
        <l id="s5:l6">die dus langh heeft ghebroet;</l>
        <l id="s5:l7">nu moet den vos verloopen,</l>
        <l id="s5:l8">met den wolf seer verwoet,</l>
        <l id="s5:l9">vande gans al metter spoet.</l>
      </lg>
      <lg id="s6" type="stanza">
        <l id="s6:l1">Had de vos moghen ghebruycken</l>
        <l id="s6:l2">sijn wil ende zijn lust,</l>
        <l id="s6:l3">de gans had moeten duycken,</l>
        <l id="s6:l4">want de vos doch niet en rust;</l>
        <l id="s6:l5">hy meynde onder hem te vercrijghen</l>
        <l id="s6:l6">alle macht ende ghewelt,</l>
        <l id="s6:l7">maer nu moet den vos swijghen,</l>
        <l id="s6:l8">en wijcken uyt dat velt,</l>
        <l id="s6:l9">want de gans is zeer ontstelt.</l>
      </lg>
      <lg id="s7" type="stanza">
        <l id="s7:l1">De gans die heeft vernomen,</l>
        <l id="s7:l2">met soo menigh cleyn ghedier,</l>
        <l id="s7:l3">hoe den vos sonder schromen</l>
        <l id="s7:l4">den wolf wil senden hier</l>
        <l id="s7:l5">om haer jonghen te berooven,</l>
        <l id="s7:l6">te nemen den thienden uyt zijn nest,</l>
        <l id="s7:l7">end' oock van alle schooven,</l>
        <l id="s7:l8">sy plucken daer aen haer best,</l>
        <l id="s7:l9">souden sy hebben ghemest.</l>
      </lg>
      <lg id="s8" type="stanza">
        <l id="s8:l1">Dese mare is vertoghen</l>
        <l id="s8:l2">onder menigh vogel kleyn,</l>
        <l id="s8:l3">by een zijn die nu gevloghen</l>
        <l id="s8:l4">end' comen al ghemeyn</l>
        <l id="s8:l5">om desen vos te verdrijven,</l>
        <l id="s8:l6">te smijten den wolf doodt,</l>
        <l id="s8:l7">en noch komen zy stijven</l>
        <l id="s8:l8">met een gantschen vloot;</l>
        <l id="s8:l9">nu is den vos in grooter noot.</l>
      </lg>
      <lg id="s9" type="stanza">
        <l id="s9:l1">Het is doch eene wijse,</l>
        <l id="s9:l2">dat elck heeft zijne beurt,</l>
        <l id="s9:l3">als d'een daelt moet d'ander rijsen,</l>
        <l id="s9:l4">na blijtschap comt lijden voort,</l>
        <l id="s9:l5">na lijden en bittere tranen</l>
        <l id="s9:l6">comt blijschap sonder ghetal;</l>
        <l id="s9:l7">elck die moet ontfanghen</l>
        <l id="s9:l8">loon na sijn wercken al,</l>
        <l id="s9:l9">eer dat eynde comen sal.</l>
      </lg>
      <lg id="s10" type="stanza">
        <l id="s10:l1">Prince der creatueren,</l>
        <l id="s10:l2">exempel op dit termijn,</l>
        <l id="s10:l3">een yegelijck moet besueren</l>
        <l id="s10:l4">naer blijschap groote pijn;</l>
        <l id="s10:l5">die daer sat in weelden,</l>
        <l id="s10:l6">met vreughden onghefaelt,</l>
        <l id="s10:l7">'t was droefheyt dat hy teelden,</l>
        <l id="s10:l8">als hy zijn vrucht in haelt,</l>
        <l id="s10:l9">dat wort hem al betaelt.</l>
      </lg>
    </lg>
  </text>
</song>
