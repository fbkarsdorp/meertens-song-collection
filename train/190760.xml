<?xml version='1.0' encoding='utf-8' standalone='yes'?>
<song>
  <meta>
    <id>190760</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Christe qui lux es et dies</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">DAt ick een slot voor mynen mont</l>
        <l id="s1:l2">Huig, en een zeghel drucken cont</l>
        <l id="s1:l3">Op dat ick gheen val en verworf,</l>
        <l id="s1:l4">En my mijn eyghen tong verdorf.</l>
      </lg>
      <lg id="s2" type="stanza">
        <l id="s2:l1">Heere God Vader, mijns levens Heer</l>
        <l id="s2:l2">En laet my comen nimmermeer,</l>
        <l id="s2:l3">Onder die valsche lastermont</l>
        <l id="s2:l4">Dat ick daer niet en gae te gront.</l>
      </lg>
      <lg id="s3" type="stanza">
        <l id="s3:l1">O dat ick in een toom en strick</l>
        <l id="s3:l2">Mijn ghedachten hielt alle ghelijck,</l>
        <l id="s3:l3">En mijn hert met des Heeren Woort</l>
        <l id="s3:l4">Castyde ghelijck dat behoort.</l>
      </lg>
      <lg id="s4" type="stanza">
        <l id="s4:l1">En dat ick my verschoonde niet,</l>
        <l id="s4:l2">Waer daer een val aen my gheschiet,</l>
        <l id="s4:l3">Dat ick gheen sonde aen en richt</l>
        <l id="s4:l4">End een groote dwalinghe sticht.</l>
      </lg>
      <lg id="s5" type="stanza">
        <l id="s5:l1">Gheen quaet oock daer door brocht te hoop</l>
        <l id="s5:l2">Op dat ick in mijn rechte loop</l>
        <l id="s5:l3">Niet ondergae voor mijn vyant,</l>
        <l id="s5:l4">Noch haer worden tot spot en schant.</l>
      </lg>
      <lg id="s6" type="stanza">
        <l id="s6:l1">Heer God Vader, mijn levens Heer</l>
        <l id="s6:l2">Werckt doch in my door uwe Leer,</l>
        <l id="s6:l3">Dat d'onschamel ghesicht wert blust,</l>
        <l id="s6:l4">Keert van my alle boose lust.</l>
      </lg>
      <lg id="s7" type="stanza">
        <l id="s7:l1">En laet my niet in gulsicheyt</l>
        <l id="s7:l2">Vallen, en oncuysch zijn bereyt</l>
        <l id="s7:l3">Tot eenich quaet, maer my bewaert</l>
        <l id="s7:l4">Voor een onbeschaemt hert.</l>
      </lg>
      <lg id="s8" type="stanza">
        <l id="s8:l1">Dit een ghebedt van Iesus Soon,</l>
        <l id="s8:l2">Syrach een ranck gloeyende schoon,</l>
        <l id="s8:l3">Waer in hy kont doet zijn ghevecht</l>
        <l id="s8:l4">Alsoo ick, maer met meerder recht.</l>
      </lg>
      <lg id="s9" type="stanza">
        <l id="s9:l1">O Heer mijn recht'en mijn ghevecht</l>
        <l id="s9:l2">Vaet my gantsch hart u swacke knecht</l>
        <l id="s9:l3">Nae hulp en troost is mijn verlang</l>
        <l id="s9:l4">T'is oock d'oorsaeck van mynen sang.</l>
      </lg>
      <lg id="s10" type="stanza">
        <l id="s10:l1">Mijn vleysch is broos, mijn cracht is niet</l>
        <l id="s10:l2">Ten sy dat van u hulp gheschiet,</l>
        <l id="s10:l3">Ick mach bestaen tot gheender stont,</l>
        <l id="s10:l4">Dit ghetuycht beyd mijn hert en mont.</l>
      </lg>
      <lg id="s11" type="stanza">
        <l id="s11:l1">Ick bid Heer om u Heylighen Gheest</l>
        <l id="s11:l2">Dat mijn cranckheyt worde gheneest,</l>
        <l id="s11:l3">Dat ick daer door dach ende nacht</l>
        <l id="s11:l4">In u Woort houde mijn ghedacht.</l>
      </lg>
      <lg id="s12" type="stanza">
        <l id="s12:l1">Dats in my op alle plaetsen ghelt,</l>
        <l id="s12:l2">Het sy in huys of op het velt,</l>
        <l id="s12:l3">Als ick my nederlegh en rust,</l>
        <l id="s12:l4">Oft opstae, datse nimmer blust.</l>
      </lg>
      <lg id="s13" type="stanza">
        <l id="s13:l1">Tot dat sy my vercondicht dra,</l>
        <l id="s13:l2">V gherechtigheydt en ghena,</l>
        <l id="s13:l3">Op dat mijn vleesch recht word' ghecruyst,</l>
        <l id="s13:l4">En mijn gheest hebbe stadich lust.</l>
      </lg>
      <lg id="s14" type="stanza">
        <l id="s14:l1">Met een godlijcke droeffenis,</l>
        <l id="s14:l2">Die salicheydt wercket ghewis,</l>
        <l id="s14:l3">O Heer my alle tijt bedout,</l>
        <l id="s14:l4">Dats een rou die niet en berout.</l>
      </lg>
      <lg id="s15" type="stanza">
        <l id="s15:l1">Want wie alsoo in den vleessche lijt,</l>
        <l id="s15:l2">Die hoed' hem voor sonden met vlijt,</l>
        <l id="s15:l3">Op dat hy voort zijns levens rest,</l>
        <l id="s15:l4">Met Godes wille stae nae 't best.</l>
      </lg>
      <lg id="s16" type="stanza">
        <l id="s16:l1">Tot sulcken ent sonder afwent,</l>
        <l id="s16:l2">Bewaert my O Heer ongheschent,</l>
        <l id="s16:l3">Maer mijn vleesch latet lyden al,</l>
        <l id="s16:l4">Dat u Heere believen sal.</l>
      </lg>
    </lg>
  </text>
</song>
