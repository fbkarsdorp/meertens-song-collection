<?xml version='1.0' encoding='utf-8' standalone='yes'?>
<song>
  <meta>
    <id>16699</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Hoe lude so sanc die leraer al opter tinnen:</l>
        <l id="s1:l2">‘so wie in swaren sonden leit</l>
        <l id="s1:l3">die mach hem wel versinnen,</l>
        <l id="s1:l4">dat hi hem te tide Godewert keer,</l>
        <l id="s1:l5">eer hem die doot den wech ondergheet;</l>
        <l id="s1:l6">si vroeden die dat bekennen.’</l>
      </lg>
      <lg id="s2" type="stanza">
        <l id="s2:l1">Dat verhoorde een jonghelinc jonc van jaren:</l>
        <l id="s2:l2">‘nu sech mi, leraer onbekent,</l>
        <l id="s2:l3">hoe moochstu dus ghebaren?</l>
        <l id="s2:l4">Ic mach noch leven menighen dach</l>
        <l id="s2:l5">ende hebben blischap ende groot ghemac</l>
        <l id="s2:l6">ende daer nae mit Gode varen.’</l>
      </lg>
      <lg id="s3" type="stanza">
        <l id="s3:l1">Die leraer sprac: ‘dijn woorden sijn seer vermeten;</l>
        <l id="s3:l2">och waer sijn uwe ghesellen jonc,</l>
        <l id="s3:l3">die bi u waren gheseten?</l>
        <l id="s3:l4">Si waren van jaren uwes ghelijc</l>
        <l id="s3:l5">ende daer toe vrisch ende verwenentlijc:</l>
        <l id="s3:l6">die worme hebbense ghegheten.’</l>
      </lg>
      <lg id="s4" type="stanza">
        <l id="s4:l1">Die jonghelinc sprac: ‘ic en can mi niet bedwinghen;</l>
        <l id="s4:l2">ic moet ghebruken mijn jonghe joocht</l>
        <l id="s4:l3">mit dansen ende ooc mit singhen;</l>
        <l id="s4:l4">die veech sijn die moeten sterven;</l>
        <l id="s4:l5">wel op, laet ons nae vroochden werven,</l>
        <l id="s4:l6">die tijt sal ons verlenghen.’</l>
      </lg>
      <lg id="s5" type="stanza">
        <l id="s5:l1">Die leraer sprac: ‘dijn vroochde en mach niet gheduren;</l>
        <l id="s5:l2">dat liden comt so menigherhant</l>
        <l id="s5:l3">in also corter uren;</l>
        <l id="s5:l4">och waerstu in die sinnen mijn,</l>
        <l id="s5:l5">dat di nu dunket vroochde sijn,</l>
        <l id="s5:l6">ten waer di niet dan truren.’</l>
      </lg>
      <lg id="s6" type="stanza">
        <l id="s6:l1">Die jonghelinc sprac: ‘sel mijn hemelrijc sijn vererret,</l>
        <l id="s6:l2">so is die werelt harde seer verkeert,</l>
        <l id="s6:l3">den rechten wech verwerret;</l>
        <l id="s6:l4">ic was ghewaeit al in een wat,</l>
        <l id="s6:l5">ghemisset heb ic den rechten pat;</l>
        <l id="s6:l6">nu weet ic wat mi erret.’</l>
      </lg>
      <lg id="s7" type="stanza">
        <l id="s7:l1">Die leraer sprac: ‘woutstu dijn hert tot Gode neighen,</l>
        <l id="s7:l2">den rechten wech tot Gode waert</l>
        <l id="s7:l3">soudic di gaerne leiden;</l>
        <l id="s7:l4">maer wereltvroochde is maer een caf;</l>
        <l id="s7:l5">wilstu dijn sonden niet laten af,</l>
        <l id="s7:l6">die helle die is dijn eighen.’</l>
      </lg>
      <lg id="s8" type="stanza">
        <l id="s8:l1">Die jonghelinc sprac: ‘dijn woorden sijn seer ghedurich;</l>
        <l id="s8:l2">du hebste mi so wel gheleert,</l>
        <l id="s8:l3">den rechten wech ghesturet;</l>
        <l id="s8:l4">nu leet mi door den rechten pat,</l>
        <l id="s8:l5">op dat ic mach kennen die werelt bat;</l>
        <l id="s8:l6">si is mi worden sure.’</l>
      </lg>
      <lg id="s9" type="stanza">
        <l id="s9:l1">Die leraer sprac: ‘nu danc ic God die goede,</l>
        <l id="s9:l2">dattu in also corter stont</l>
        <l id="s9:l3">verwandelste dijn ghemoede;</l>
        <l id="s9:l4">nu hout aen die tien ghebode</l>
        <l id="s9:l5">ende hoetti voor des viants loon,</l>
        <l id="s9:l6">so moochstu varen mit Gode.’</l>
      </lg>
      <lg id="s10" type="stanza">
        <l id="s10:l1">Die jonghelinc sprac mit een bedroefde sinne:</l>
        <l id="s10:l2">‘help rijc heer, God van hemelrijc,</l>
        <l id="s10:l3">hoe sal ic dit beghinnen?</l>
        <l id="s10:l4">Als ic aentrec den grauwen roc,</l>
        <l id="s10:l5">so bin ic alre werelt spot.’</l>
        <l id="s10:l6">Mittien tooch hi ten clooster.</l>
      </lg>
    </lg>
  </text>
</song>
