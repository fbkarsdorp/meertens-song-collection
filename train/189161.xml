<?xml version='1.0' encoding='utf-8' standalone='yes'?>
<song>
  <meta>
    <id>189161</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>O rad van avontuur</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Beminde broeders ghepresen,</l>
        <l id="s1:l2">End susters in Christo soet,</l>
        <l id="s1:l3">Wilt doch vrymoedich wesen,</l>
        <l id="s1:l4">In d'aengenomen waerheyt goet,</l>
        <l id="s1:l5">Om vast daer in te blijven,</l>
        <l id="s1:l6">Al den tijt uws levens lanck</l>
        <l id="s1:l7">Laet u daer niet van drijven,</l>
        <l id="s1:l8">Al soumen u ontlijven,</l>
        <l id="s1:l9">Gaet altijts voort den rechten ganck,</l>
      </lg>
      <lg id="s2" type="stanza">
        <l id="s2:l1">Maer het is te beclaghen,</l>
        <l id="s2:l2">Dat de gene diet cruyce swaer,</l>
        <l id="s2:l3">Op nemen om te draghen,</l>
        <l id="s2:l4">Om Christum te volghen naer</l>
        <l id="s2:l5">Ende de waerheyt reene</l>
        <l id="s2:l6">Willen zijn onderdaen,</l>
        <l id="s2:l7">Op haer woorden ghemeene,</l>
        <l id="s2:l8">Nemen sy som acht so cleene,</l>
        <l id="s2:l9">Dat sy haer dickwils ontgaet.</l>
      </lg>
      <lg id="s3" type="stanza">
        <l id="s3:l1">Dus vind ick my gedronghen,</l>
        <l id="s3:l2">Een liet te dichten uyt schrifts verhael</l>
        <l id="s3:l3">Hoe dat elck een sijne tonghen,</l>
        <l id="s3:l4">Bewaren ende regeeren sal,</l>
        <l id="s3:l5">Op dat hy niet in oneere,</l>
        <l id="s3:l6">daer deur en come saen,</l>
        <l id="s3:l7">Maer loven end dancken seere</l>
        <l id="s3:l8">Den almachtigen stercken Heere</l>
        <l id="s3:l9">Voor sijn goetheyt an ons ghedaen.</l>
      </lg>
      <lg id="s4" type="stanza">
        <l id="s4:l1">Die Heere soet is gebleken,</l>
        <l id="s4:l2">Seyt van mijn woorden delicaet,</l>
        <l id="s4:l3">Wilter altijt afspreken</l>
        <l id="s4:l4">Thuys, en als ghy overwegh gaet,</l>
        <l id="s4:l5">Want David gaet gewagen,</l>
        <l id="s4:l6">datmen van Godes wet,</l>
        <l id="s4:l7">Soud spreken nacht ende daghen,</l>
        <l id="s4:l8">Sonder daer in te vertragen,</l>
        <l id="s4:l9">End sijn lust daer in hebben net,</l>
      </lg>
      <lg id="s5" type="stanza">
        <l id="s5:l1">Petrus seyt niet accoorde,</l>
        <l id="s5:l2">Ist dat daer yemant spreckt,</l>
        <l id="s5:l3">die spreke als Gods woorde,</l>
        <l id="s5:l4">dat tot stichting des naesten streckt,</l>
        <l id="s5:l5">Want alle onreynicheden,</l>
        <l id="s5:l6">En sy onder ons genaemt,</l>
        <l id="s5:l7">Sotten clap noch spotternys zeden,</l>
        <l id="s5:l8">Maer all aenghename reden,</l>
        <l id="s5:l9">End dancksegginghe veel meer betaemt</l>
      </lg>
      <lg id="s6" type="stanza">
        <l id="s6:l1">Alle die niet en bedwingen,</l>
        <l id="s6:l2">Haer tongen na Schriftuers raet,</l>
        <l id="s6:l3">Rechten aen vele dinghen,</l>
        <l id="s6:l4">Die in brenghen groot quaet,</l>
        <l id="s6:l5">Haet, nijt, tweedracht, onvrede,</l>
        <l id="s6:l6">Laster end schandale groot,</l>
        <l id="s6:l7">Maken sy in menighe stede,</l>
        <l id="s6:l8">Maer datmen sijn tonghe besnede,</l>
        <l id="s6:l9">Ten ware dickmael gheen noot.</l>
      </lg>
      <lg id="s7" type="stanza">
        <l id="s7:l1">Die uytvaert onvoorsichtich,</l>
        <l id="s7:l2">Oft snatert, Steeckt als een sweert,</l>
        <l id="s7:l3">Der wijsen tonghen stichtich,</l>
        <l id="s7:l4">Haer redene is begheert,</l>
        <l id="s7:l5">Den mont der wijsen gheven,</l>
        <l id="s7:l6">Goeden raet tot aller tijt,</l>
        <l id="s7:l7">Dat Gout is Perlen beneven,</l>
        <l id="s7:l8">Maer een wijsen mont verheven</l>
        <l id="s7:l9">Is een edel cleynoody verblijt.</l>
      </lg>
      <lg id="s8" type="stanza">
        <l id="s8:l1">Woorden tot sijnder tijt ydoone,</l>
        <l id="s8:l2">Ghesproken met soeter tale fijn,</l>
        <l id="s8:l3">Als vergulden applen schoone,</l>
        <l id="s8:l4">In silveren schalen zijn,</l>
        <l id="s8:l5">Een wijs man beyt so langhe,</l>
        <l id="s8:l6">Tot dat hy sijnen tijt siet,</l>
        <l id="s8:l7">Maer een haestich sot stranghe,</l>
        <l id="s8:l8">Vaert stracx uyt met den ganghe,</l>
        <l id="s8:l9">Hy can sijn tijt verbeyden niet.</l>
      </lg>
      <lg id="s9" type="stanza">
        <l id="s9:l1">De lippen der sotten bringen,</l>
        <l id="s9:l2">In twist ende ghepijn,</l>
        <l id="s9:l3">D'oorblasers wilt niet ghehinghen,</l>
        <l id="s9:l4">Valsche tonghen te vervloecken zijn,</l>
        <l id="s9:l5">Want sy verdorvender vele,</l>
        <l id="s9:l6">Die daer hadden goeden vree,</l>
        <l id="s9:l7">Met Paulo ick niet verheele,</l>
        <l id="s9:l8">Maer segghe met luyder kele,</l>
        <l id="s9:l9">Quaet gheclap verderft goe fee.</l>
      </lg>
      <lg id="s10" type="stanza">
        <l id="s10:l1">Elck sy doch snel int hooren,</l>
        <l id="s10:l2">Maer traech om spreken my wel verstaet</l>
        <l id="s10:l3">Want daer veel woorden ghebooren,</l>
        <l id="s10:l4">Sonder sonde niet toe en gaet,</l>
        <l id="s10:l5">Die bewaert sijnen monde,</l>
        <l id="s10:l6">Sijn ziele van angst behoedt,</l>
        <l id="s10:l7">Wie snel is t'elcken stonde,</l>
        <l id="s10:l8">Om te spreken hoort wat ick oorconde,</l>
        <l id="s10:l9">An eenen sot is meer hope goet.</l>
      </lg>
      <lg id="s11" type="stanza">
        <l id="s11:l1">Ghy betuynt uwe goeden,</l>
        <l id="s11:l2">Waerom maeckt niet veel meer ghy</l>
        <l id="s11:l3">Vwen mont als de vroeden,</l>
        <l id="s11:l4">Deuren end grendelen vry,</l>
        <l id="s11:l5">Ghy weecht u gout end silver puere,</l>
        <l id="s11:l6">Waerom oock niet op elck pas,</l>
        <l id="s11:l7">V woorden so wel ter cuere,</l>
        <l id="s11:l8">Waer veel woorden zijn t'elcker nie,</l>
        <l id="s11:l9">Daer hoort men de sotten ras</l>
      </lg>
      <lg id="s12" type="stanza">
        <l id="s12:l1">Alle gheslachten der dieren,</l>
        <l id="s12:l2">Zee wondren end slanghen fel,</l>
        <l id="s12:l3">Canmen temmen end regieren,</l>
        <l id="s12:l4">Maer de tonghe en canmen niet wel</l>
        <l id="s12:l5">Temmen ten gheenen fijne,</l>
        <l id="s12:l6">Want so Iacobus seyt,</l>
        <l id="s12:l7">Sy is onrustich quaet van pijne,</l>
        <l id="s12:l8">End vol doddelijck fenijne,</l>
        <l id="s12:l9">Een werelt vol ongherechticheyt,</l>
      </lg>
      <lg id="s13" type="stanza">
        <l id="s13:l1">Wie t'leven wil beminnen</l>
        <l id="s13:l2">End goede daghen na Davids raet,</l>
        <l id="s13:l3">Die moet wilt dit versinnen,</l>
        <l id="s13:l4">Sijn tonghe bedwinghen van t'quaet,</l>
        <l id="s13:l5">End sijn lippen daer beneven,</l>
        <l id="s13:l6">Van alle ongherechticheyt,</l>
        <l id="s13:l7">Die dit niet en doet ter deghen,</l>
        <l id="s13:l8">Sijn Godsdienst die hy wil pleghen,</l>
        <l id="s13:l9">Seyt Iacobus is ydelheyt,</l>
      </lg>
      <lg id="s14" type="stanza">
        <l id="s14:l1">Dus in alder manieren,</l>
        <l id="s14:l2">Wilt u tonghe bedwinghen dan,</l>
        <l id="s14:l3">Want die in woorden met faeljeren,</l>
        <l id="s14:l4">Dat is een volcomen man,</l>
        <l id="s14:l5">V sprake wilt bespringhen,</l>
        <l id="s14:l6">Met fout in vriendelijckheyt,</l>
        <l id="s14:l7">Vwe tonghe so bedwinghen,</l>
        <l id="s14:l8">Dat ghy in alle dinghen,</l>
        <l id="s14:l9">Antwoorden condt met bescheyt.</l>
      </lg>
      <lg id="s15" type="stanza">
        <l id="s15:l1">Oorlof vrienden ghemeene,</l>
        <l id="s15:l2">Waer ghy zijt in steden oft lant,</l>
        <l id="s15:l3">En achtet dach niet cleene,</l>
        <l id="s15:l4">Maer siet het in met verstant,</l>
        <l id="s15:l5">End wilt doch voor my vyerich,</l>
        <l id="s15:l6">Bidden den Heere weert,</l>
        <l id="s15:l7">Dat hy my make manierich,</l>
        <l id="s15:l8">Door sijn goetheyt goedertierich</l>
        <l id="s15:l9">Mijn mont regiere so hy begheert.</l>
      </lg>
    </lg>
  </text>
</song>
