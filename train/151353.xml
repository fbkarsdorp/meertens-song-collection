<?xml version='1.0' encoding='utf-8' standalone='yes'?>
<song>
  <meta>
    <id>151353</id>
    <date>
      <year-start>1624</year-start>
      <year-end>1624</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Om een nieuw jaar zij haar man bad</melody>
  <author>Jacob Claesz</author></meta>
  <text>
    <lg type="song">
      <lg id="s1" type="stanza">
        <l id="s1:l1">AEN siet Godts wonder wercken al</l>
        <l id="s1:l2">Wilt die te recht aenschouwen,</l>
        <l id="s1:l3">Groot ende veel is het ghetal,</l>
        <l id="s1:l4">Gheen sinnen cant onthouwen</l>
        <l id="s1:l5">Van alle Schepsels groot en kleyn,</l>
        <l id="s1:l6">In Hemel ende aerden,</l>
        <l id="s1:l7">Wilt dit ghemeyn // wit dit ghemeyn</l>
        <l id="s1:l8">Vertellen desen hooch vermaerden</l>
        <l id="s1:l9">Sijn wercken reyn.</l>
      </lg>
      <lg id="s2" type="stanza">
        <l id="s2:l1">CLAEr helder is der Sonnen schijn</l>
        <l id="s2:l2">Hoe claer moet dat licht wesen,</l>
        <l id="s2:l3">Diet al verlicht in Hemel fijn,</l>
        <l id="s2:l4">Daert al van is gheresen</l>
        <l id="s2:l5">Wonder om begrijpen // wie sal,</l>
        <l id="s2:l6">Ia wie sal sijn ghenade,</l>
        <l id="s2:l7">Verconden al // verconden al</l>
        <l id="s2:l8">Ghebruyckt u tongh vroech ende spade</l>
        <l id="s2:l9">Hier toe int dal.</l>
      </lg>
      <lg id="s3" type="stanza">
        <l id="s3:l1">Slaet hier af vry gheluyt met cracht</l>
        <l id="s3:l2">Met eenen vierich herte,</l>
        <l id="s3:l3">Dat wonder dat Godt heeft ghewracht,</l>
        <l id="s3:l4">Al sou ghy lijden smerte</l>
        <l id="s3:l5">Vertelt Godts liefde, tsoet ghesicht,</l>
        <l id="s3:l6">Int schencken van sijn Soone,</l>
        <l id="s3:l7">Dat clare licht // dat clare licht,</l>
        <l id="s3:l8">Dat settet hooch en wel ten toone</l>
        <l id="s3:l9">Met goet bericht.</l>
      </lg>
      <lg id="s4" type="stanza">
        <l id="s4:l1">IAE dit laet sijn uwe arbeyt</l>
        <l id="s4:l2">Roept en vermaent die menschen,</l>
        <l id="s4:l3">Wt Liefd' ende ghehoorsaemheyt,</l>
        <l id="s4:l4">Na Christi rijck wilt wenschen</l>
        <l id="s4:l5">Slaet die Basuyn vroech ende laet,</l>
        <l id="s4:l6">Dat die menschen op waecken,</l>
        <l id="s4:l7">Al metter daet // al metter daet</l>
        <l id="s4:l8">Op dat sy alle moghen smaecken</l>
        <l id="s4:l9">Godes ghenaet.</l>
      </lg>
      <lg id="s5" type="stanza">
        <l id="s5:l1">COPeren of Metaels trompet</l>
        <l id="s5:l2">Blaest niet // maer Godts woort reyne,</l>
        <l id="s5:l3">Gheen menschen dicht daer by en set,</l>
        <l id="s5:l4">Maer die waerheyt alleyne</l>
        <l id="s5:l5">Blaest soo met eenen toone soet,</l>
        <l id="s5:l6">t'Euangelijs bly mare,</l>
        <l id="s5:l7">Wt vierich gloet // uyt vierich gloet</l>
        <l id="s5:l8">Op dat alsoo die menschen schare</l>
        <l id="s5:l9">Doen rechte boet.</l>
      </lg>
      <lg id="s6" type="stanza">
        <l id="s6:l1">SOO hoort dees raet bereyt u wel</l>
        <l id="s6:l2">Neemt waer u eyghen ganghen,</l>
        <l id="s6:l3">Voor al teghen die pijlen fel,</l>
        <l id="s6:l4">Al van den Vyant stranghen</l>
        <l id="s6:l5">Noyt schalcker list met schoonen schijn,</l>
        <l id="s6:l6">Als dijdel eere schadich,</l>
        <l id="s6:l7">Tis dootlijck fnijn // tis dootlijck fnijn</l>
        <l id="s6:l8">Tis voor die Ziele seer moordadich</l>
        <l id="s6:l9">Maer t'schijnt goe wijn.</l>
      </lg>
      <lg id="s7" type="stanza">
        <l id="s7:l1">Peynst altijdt op ws Heeren eer</l>
        <l id="s7:l2">In alle uwe reden,</l>
        <l id="s7:l3">En op s'menschen salicheyt meer,</l>
        <l id="s7:l4">Tracht na Liefd' ende vreden</l>
        <l id="s7:l5">En leert u meesters seden wel,</l>
        <l id="s7:l6">Reynhertich en ootmoedich,</l>
        <l id="s7:l7">Sachtmoedich snel // sachtmoedich snel</l>
        <l id="s7:l8">Soo sal stichten u leere goedich</l>
        <l id="s7:l9">Na Godts bevel.</l>
      </lg>
      <lg id="s8" type="stanza">
        <l id="s8:l1">Paulus een oprecht Christen helt</l>
        <l id="s8:l2">In yver vierich brande,</l>
        <l id="s8:l3">Een navolgher Christi int velt,</l>
        <l id="s8:l4">Toont dat als een valjande</l>
        <l id="s8:l5">En wilt dat wy hem volghen na,</l>
        <l id="s8:l6">Recht als hy Christus dede</l>
        <l id="s8:l7">Sijt vroech en spa // sijt vroech en spa</l>
        <l id="s8:l8">Al in aendachtighe ghebeden,</l>
        <l id="s8:l9">Tis Christi rae.</l>
      </lg>
      <lg id="s9" type="stanza">
        <l id="s9:l1">SOO Neemt van my dit Liet in danck</l>
        <l id="s9:l2">Mijn Broeder inde Heere,</l>
        <l id="s9:l3">Denckt op dat groote loons ontfanck,</l>
        <l id="s9:l4">Weest vierich in die leere</l>
        <l id="s9:l5">Een onverganckelijkce Croon,</l>
        <l id="s9:l6">Gheen hert en cant bedincken,</l>
        <l id="s9:l7">t'Hemels Licht schoon // t'Hemels licht schoon</l>
        <l id="s9:l8">Ghelijck die Sonne eeuwich blincken</l>
        <l id="s9:l9">In s'Hemels troon.</l>
      </lg>
    </lg>
  </text>
</song>
