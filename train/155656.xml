<?xml version='1.0' encoding='utf-8' standalone='yes'?>
<song>
  <meta>
    <id>155656</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Het jaar is langer dan de dag</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">ANders en weest doch niet bedacht</l>
        <l id="s1:l2">Beminde in den Heere,</l>
        <l id="s1:l3">Dan dat ghy u dach ende nacht,</l>
        <l id="s1:l4">Nu oeffent in Gods leere.</l>
      </lg>
      <lg id="s2" type="stanza">
        <l id="s2:l1">NEemt dit doch in u herte vast,</l>
        <l id="s2:l2">Tot dat ghy't recht meucht vaten,</l>
        <l id="s2:l3">Op Gods vreese moet zijn ghepast,</l>
        <l id="s2:l4">Nemmermeer zijn verlaten.</l>
      </lg>
      <lg id="s3" type="stanza">
        <l id="s3:l1">KENt dat hy u het leven gheeft,</l>
        <l id="s3:l2">En can u dooden snellijck,</l>
        <l id="s3:l3">Ghelijck als hy't ghegheven heeft</l>
        <l id="s3:l4">Mach hy't oock nemen fellijck.</l>
      </lg>
      <lg id="s4" type="stanza">
        <l id="s4:l1">DICKwils wilt oock ghedachtich zijn,</l>
        <l id="s4:l2">Wat loon dat die verwachten,</l>
        <l id="s4:l3">Hier namaels in de helsche pijn,</l>
        <l id="s4:l4">Die Godts vreese verachten.</l>
      </lg>
      <lg id="s5" type="stanza">
        <l id="s5:l1">Met ernste oock ghedachtich weest</l>
        <l id="s5:l2">Hoe ons sullen beclaghen,</l>
        <l id="s5:l3">Ons quade wercken aldermeest,</l>
        <l id="s5:l4">Als Godt ons laet voor daghen.</l>
      </lg>
      <lg id="s6" type="stanza">
        <l id="s6:l1">VLieden en can men 'toordeel niet,</l>
        <l id="s6:l2">Waer voor dat moeten comen,</l>
        <l id="s6:l3">Alle wercken alhier gheschiet</l>
        <l id="s6:l4">Der boosen ende vromen.</l>
      </lg>
      <lg id="s7" type="stanza">
        <l id="s7:l1">Dat ghy moet sterven, doch ghedinckt,</l>
        <l id="s7:l2">En voor Christo verclaren,</l>
        <l id="s7:l3">Daer door wordt oock int hert ontfinckt</l>
        <l id="s7:l4">Gods vreese te bewaren.</l>
      </lg>
      <lg id="s8" type="stanza">
        <l id="s8:l1">En dat ghy soo vermijdt het quaet,</l>
        <l id="s8:l2">En tot goed-doen meucht spoeden,</l>
        <l id="s8:l3">Lief kindt dit is des Heeren raet,</l>
        <l id="s8:l4">Wilt synen wil bevroeden.</l>
      </lg>
      <lg id="s9" type="stanza">
        <l id="s9:l1">Recht tredende int Christen padt,</l>
        <l id="s9:l2">Met rechter Godes vresen,</l>
        <l id="s9:l3">Hy leydt boven in s'Hemels stadt,</l>
        <l id="s9:l4">Daer groote vreuchd' sal wesen.</l>
      </lg>
      <lg id="s10" type="stanza">
        <l id="s10:l1">Staet doch hier nae nu alle tijdt,</l>
        <l id="s10:l2">Met vreesen en met beven,</l>
        <l id="s10:l3">Soo sult ghy hier ghebenedijdt</l>
        <l id="s10:l4">Zijn, en daer eeuwich leven.</l>
      </lg>
    </lg>
  </text>
</song>
