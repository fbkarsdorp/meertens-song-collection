<?xml version='1.0' encoding='utf-8' standalone='yes'?>
<song>
  <meta>
    <id>15357</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ave Maria maagd rein</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ave Maria, maghet reyn,</l>
        <l id="s1:l2">gy suverliker siit alleyn</l>
        <l id="s1:l3">der werrelts cierheid algemeyn;</l>
        <l id="s1:l4">ontsprekelic u suverheit</l>
        <l id="s1:l5">gaet opter meyen dagereit,</l>
        <l id="s1:l6">end al dat in haer is bereit.</l>
        <l id="s1:l7">In mynen syn</l>
        <l id="s1:l8">staet uwe myn;</l>
        <l id="s1:l9">o suver maecht,</l>
        <l id="s1:l10">myn hert, myn syn,</l>
        <l id="s1:l11">soe waer ic bin,</l>
        <l id="s1:l12">ghi wel behaecht;</l>
        <l id="s1:l13">van u te syn myn ziel beclaecht.</l>
      </lg>
      <lg id="s2" type="stanza">
        <l id="s2:l1">Verlangen heeft my onbevaen,</l>
        <l id="s2:l2">als ic aenscou ster ende maen,</l>
        <l id="s2:l3">ende voert denk, hoet mit u mach staen;</l>
        <l id="s2:l4">ghy siit die edel, suver bloem,</l>
        <l id="s2:l5">dair uut ghesproten is Goeds soen,</l>
        <l id="s2:l6">Ihesus, heer vanden hogen troen.</l>
        <l id="s2:l7">Alt hemmelriic</l>
        <l id="s2:l8">hem seer verbliit</l>
        <l id="s2:l9">in u claerheit,</l>
        <l id="s2:l10">want ghi die siit,</l>
        <l id="s2:l11">diemen geliict</l>
        <l id="s2:l12">der daghereit</l>
        <l id="s2:l13">mit alder vogelen sangberheit.</l>
      </lg>
      <lg id="s3" type="stanza">
        <l id="s3:l1">Ontsprekelic, o edel bruyt,</l>
        <l id="s3:l2">u suete roec, u suet geluyt</l>
        <l id="s3:l3">gaet boven alle sang end cruyt;</l>
        <l id="s3:l4">hy mach wel dragen hogen moet,</l>
        <l id="s3:l5">die u kiest voir dat ertsche guet,</l>
        <l id="s3:l6">end al tiit uwe wille doet.</l>
        <l id="s3:l7">Want hi ontfaen</l>
        <l id="s3:l8">sel sonder waen</l>
        <l id="s3:l9">een brugoms croen,</l>
        <l id="s3:l10">die niet vergaen,</l>
        <l id="s3:l11">mer als die maen</l>
        <l id="s3:l12">sal rayen scoen,</l>
        <l id="s3:l13">die ghi hem, edel bruyt, selt doen.</l>
      </lg>
      <lg id="s4" type="stanza">
        <l id="s4:l1">Wat sel ic van u denken meer,</l>
        <l id="s4:l2">voer allen maechden hebdi eer</l>
        <l id="s4:l3">van Ihesu, onsen Heer;</l>
        <l id="s4:l4">ghy siit syn moeder, hy u kynt,</l>
        <l id="s4:l5">die u volcomelike mynt;</l>
        <l id="s4:l6">al u begeert ghi aen hem vint.</l>
        <l id="s4:l7">Maria vrou,</l>
        <l id="s4:l8">hier om hi sou,</l>
        <l id="s4:l9">die u ter tiit</l>
        <l id="s4:l10">mach syn getrou,</l>
        <l id="s4:l11">van allen row</l>
        <l id="s4:l12">werden verbliit</l>
        <l id="s4:l13">hier nae mit u in hemmelriic.</l>
      </lg>
      <lg id="s5" type="stanza">
        <l id="s5:l1">O suver maecht, verleent doch my,</l>
        <l id="s5:l2">dat ic u hier getrowe sy;</l>
        <l id="s5:l3">bi wien ic bin, off wie by my,</l>
        <l id="s5:l4">wat ic aenscow, tis my al niet,</l>
        <l id="s5:l5">hoe scoen tmach syn, in dit verdriet,</l>
        <l id="s5:l6">als ic denc, dat ghy scoenre siit.</l>
        <l id="s5:l7">O lieve maecht,</l>
        <l id="s5:l8">oft u behaecht,</l>
        <l id="s5:l9">laet my doch syn</l>
        <l id="s5:l10">bi u gedaecht</l>
        <l id="s5:l11">end niet beclaecht,</l>
        <l id="s5:l12">mer friis end fyn,</l>
        <l id="s5:l13">als en brugom in u aenschyn.</l>
      </lg>
      <lg id="s6" type="stanza">
        <l id="s6:l1">O coninghyn, maect dat bereit:</l>
        <l id="s6:l2">myn ziel, als sy van hene scheit,</l>
        <l id="s6:l3">moet syn in hemmelriic geleyt,</l>
        <l id="s6:l4">daer alle zielen spannen croen</l>
        <l id="s6:l5">end blideliken singen scoen</l>
        <l id="s6:l6">mit Ihesu, uwen lieven soen.</l>
        <l id="s6:l7">Diet wel besiet,</l>
        <l id="s6:l8">tis groet verdriet,</l>
        <l id="s6:l9">van daen te syn,</l>
        <l id="s6:l10">daer vroechd geschiet,</l>
        <l id="s6:l11">end droefheit vliet</l>
        <l id="s6:l12">mit alle pyn.</l>
        <l id="s6:l13">O maecht, helpt my daer in die schyn!</l>
      </lg>
      <lg id="s7" type="stanza">
        <l id="s7:l1">O vrou, wat sal ic aene gaen?</l>
        <l id="s7:l2">myn sonden doen my dic verstaen,</l>
        <l id="s7:l3">dat myn gebet word niet ontfaen;</l>
        <l id="s7:l4">o moeder der ontfarmherticheit,</l>
        <l id="s7:l5">al dair die sonder troest op heyt,</l>
        <l id="s7:l6">troest my, myn sonden syn my leit.</l>
        <l id="s7:l7">O lieve maecht,</l>
        <l id="s7:l8">ic word versaecht;</l>
        <l id="s7:l9">och wat bediet,</l>
        <l id="s7:l10">myn hert dat claecht</l>
        <l id="s7:l11">van snachs tot daechs;</l>
        <l id="s7:l12">ghi andwort niet,</l>
        <l id="s7:l13">en weet, hoe mit my is ghesciet.</l>
      </lg>
    </lg>
  </text>
</song>
