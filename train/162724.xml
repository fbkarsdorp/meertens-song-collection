<?xml version='1.0' encoding='utf-8' standalone='yes'?>
<song>
  <meta>
    <id>162724</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Een amoureus fier gelaat</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">IErusalem vriendinne,</l>
        <l id="s1:l2">Staet op mijn schoone bruyt,</l>
        <l id="s1:l3">Comt herwaerts tot my inne,</l>
        <l id="s1:l4">Hoort u bruydegoms gheluyt,</l>
        <l id="s1:l5">Die winter is wech ghenomen,</l>
        <l id="s1:l6">Vanden reghen zijn wy bevryt,</l>
        <l id="s1:l7">Die bloemen zijn voort ghecomen,</l>
        <l id="s1:l8">Aenmerckt doch dese tijt.</l>
      </lg>
      <lg id="s2" type="stanza">
        <l id="s2:l1">Om dese tijt te sporen,</l>
        <l id="s2:l2">Het is den Mey playsant,</l>
        <l id="s2:l3">Die tortelduyve laet haer hooren,</l>
        <l id="s2:l4">In onse gantsche landt,</l>
        <l id="s2:l5">Den vygheboom heeft cnoppen ghecreghen,</l>
        <l id="s2:l6">Die wijnstock ooghen goet,</l>
        <l id="s2:l7">Sy gheven haren reuck te deghen,</l>
        <l id="s2:l8">Staet op vriendinne soet.</l>
      </lg>
      <lg id="s3" type="stanza">
        <l id="s3:l1">Het luyt jaer is ghecomen,</l>
        <l id="s3:l2">Neemt waer der basuynen gheclanck,</l>
        <l id="s3:l3">Sy meucht ghy wederom comen</l>
        <l id="s3:l4">Teghen hem die u dwanck,</l>
        <l id="s3:l5">V vryheyt, goet en landen,</l>
        <l id="s3:l6">Soeckt in dit gulden jaer,</l>
        <l id="s3:l7">Oft een priem doort oor met schande,</l>
        <l id="s3:l8">Gheen vryheyt wert hier naer.</l>
      </lg>
      <lg id="s4" type="stanza">
        <l id="s4:l1">Al der Propheten ganghen</l>
        <l id="s4:l2">Zijn gheweest op dese tiet,</l>
        <l id="s4:l3">En der rechtveerdicher verlanghen,</l>
        <l id="s4:l4">Om te sien dat ghy nu siet,</l>
        <l id="s4:l5">Want na dese tijt wilt hooren,</l>
        <l id="s4:l6">En sal gheen tijt meer sien,</l>
        <l id="s4:l7">Den Enghel heeftet ghesworen,</l>
        <l id="s4:l8">Apocalipsin thien.</l>
      </lg>
      <lg id="s5" type="stanza">
        <l id="s5:l1">Nu ist tijt der ghenaden,</l>
        <l id="s5:l2">Die wijsheyt claghet seer,</l>
        <l id="s5:l3">Ghy spotters laet u raden,</l>
        <l id="s5:l4">Ghy ghecken gheckt niet meer,</l>
        <l id="s5:l5">En wilt mijn leere niet haten,</l>
        <l id="s5:l6">Neemt mijnder straffe aen,</l>
        <l id="s5:l7">So en sal ick u niet verlaten,</l>
        <l id="s5:l8">Maer met mijnen gheest versaen.</l>
      </lg>
      <lg id="s6" type="stanza">
        <l id="s6:l1">Na dien ick roep en wencke,</l>
        <l id="s6:l2">En ghy noch van my vliedt,</l>
        <l id="s6:l3">Ick mijn ghenade u schencke,</l>
        <l id="s6:l4">Maer ghy gaet u ganck siet,</l>
        <l id="s6:l5">Als bangicheyt angst o sotten,</l>
        <l id="s6:l6">V als tempeest beschiet,</l>
        <l id="s6:l7">So sal ick wederomme spotten,</l>
        <l id="s6:l8">En verhooren u kermen niet.</l>
      </lg>
      <lg id="s7" type="stanza">
        <l id="s7:l1">En zijt niet stout wilt mercken</l>
        <l id="s7:l2">Wat God die Heere seyt,</l>
        <l id="s7:l3">Gheeft eere God den stercken,</l>
        <l id="s7:l4">Eer comt die duysterheyt,</l>
        <l id="s7:l5">Eer ghy verstockt in sonden,</l>
        <l id="s7:l6">Het licht verwachtet claer,</l>
        <l id="s7:l7">Dan sal u t'allen stonden,</l>
        <l id="s7:l8">Duysterheyt ontmoeten vervaer.</l>
      </lg>
      <lg id="s8" type="stanza">
        <l id="s8:l1">Soeckt God die alderhoochste</l>
        <l id="s8:l2">Diewijl hy ghevonden wort,</l>
        <l id="s8:l3">Verblijdt u als inden oogste</l>
        <l id="s8:l4">Die u lendenen hebt opgheschort</l>
        <l id="s8:l5">Om trouwelijck te arbeyden,</l>
        <l id="s8:l6">Dewijl die ghenade schijnt,</l>
        <l id="s8:l7">Leert ghy die tijt niet scheyden,</l>
        <l id="s8:l8">Hier na ghy niet en vint.</l>
      </lg>
      <lg id="s9" type="stanza">
        <l id="s9:l1">Ick weet u segghens menich,</l>
        <l id="s9:l2">Ghebiedet hier ghebiedet daer,</l>
        <l id="s9:l3">Vertoeft hier en daer een weynich,</l>
        <l id="s9:l4">Welaen ick sal u hier naer,</l>
        <l id="s9:l5">Antwoorden met spottelijcke sproocken,</l>
        <l id="s9:l6">Al met u eyghen reen,</l>
        <l id="s9:l7">Als ghy verstrickt en toe broken,</l>
        <l id="s9:l8">Te rugghe van my moet treen.</l>
      </lg>
      <lg id="s10" type="stanza">
        <l id="s10:l1">Al die ontfinghen in haer leven,</l>
        <l id="s10:l2">Weldaden en waren verblijt,</l>
        <l id="s10:l3">En in mijn Wet niet en bleven,</l>
        <l id="s10:l4">Maer sy wilden my kennen nijt,</l>
        <l id="s10:l5">En hadden na haer behaghen</l>
        <l id="s10:l6">Tot beteringhe tijt hier,</l>
        <l id="s10:l7">Die sullent na die doot beclaghen,</l>
        <l id="s10:l8">lInt pijnlijck helsche vyer.</l>
      </lg>
      <lg id="s11" type="stanza">
        <l id="s11:l1">Coopt wijsheyt in dese daghen,</l>
        <l id="s11:l2">Sonder ghelt vint ghyse naby,</l>
        <l id="s11:l3">Mijn jock ghewillich wilt draghen,</l>
        <l id="s11:l4">Ootmoedicheyt leert van my</l>
        <l id="s11:l5">Eer die Vader begint te sluyten,</l>
        <l id="s11:l6">Al clopt ghy dan stoutelijck aen,</l>
        <l id="s11:l7">Ghy sult moeten blijven daer buyten,</l>
        <l id="s11:l8">Hy en can u niet verstaen.</l>
      </lg>
      <lg id="s12" type="stanza">
        <l id="s12:l1">Om Ierusalems huychelerye</l>
        <l id="s12:l2">Heeft Christus tot haer gheseyt,</l>
        <l id="s12:l3">Ghy sult van u partye,</l>
        <l id="s12:l4">Met bolwercken worden beleyt,</l>
        <l id="s12:l5">Sy sullen in u omkeeren,</l>
        <l id="s12:l6">Wat voortijts is ghewrocht,</l>
        <l id="s12:l7">Om dat ghy niet kennen wilt leeren</l>
        <l id="s12:l8">Die tijt dat ghy wort besocht.</l>
      </lg>
      <lg id="s13" type="stanza">
        <l id="s13:l1">Bethsaida ende Corasen,</l>
        <l id="s13:l2">Heeft die Heere seer harde ghestraft,</l>
        <l id="s13:l3">Want sy die Propheten wel lasen,</l>
        <l id="s13:l4">En bekenden hem noch sijn craft,</l>
        <l id="s13:l5">Hy doet Tyrus en Sydon vermonden,</l>
        <l id="s13:l6">Waer sulcx by haer gheschiet,</l>
        <l id="s13:l7">Sy hadden gheboetet haer sonden,</l>
        <l id="s13:l8">En sy waren verdorven niet.</l>
      </lg>
      <lg id="s14" type="stanza">
        <l id="s14:l1">Verdraechlijcker salt wesen,</l>
        <l id="s14:l2">Der Sodimiter landt,</l>
        <l id="s14:l3">Int oordeel Gods vol vreesen,</l>
        <l id="s14:l4">Dan u tot uwer schant,</l>
        <l id="s14:l5">Capharnaum verheven,</l>
        <l id="s14:l6">Sal oock gheheel vergaen,</l>
        <l id="s14:l7">Om dat sy leere noch leven,</l>
        <l id="s14:l8">Van Christo wilde verstaen.</l>
      </lg>
      <lg id="s15" type="stanza">
        <l id="s15:l1">So wilt nu ploeghen en saeyen</l>
        <l id="s15:l2">Den acker met treuricheyt,</l>
        <l id="s15:l3">Op dat ghy vrolijck meucht maeyen</l>
        <l id="s15:l4">En maken u schoven bereyt,</l>
        <l id="s15:l5">Maer die niet ploeghen van couden,</l>
        <l id="s15:l6">Als traghe en onachtsaem,</l>
        <l id="s15:l7">Bidden en veel behoeven souden,</l>
        <l id="s15:l8">So sullen sy niet ontfaen.</l>
      </lg>
      <lg id="s16" type="stanza">
        <l id="s16:l1">Och och dan isset weenen,</l>
        <l id="s16:l2">Als luydt de Prophecy,</l>
        <l id="s16:l3">Den oogst die is daer heenen,</l>
        <l id="s16:l4">Die somer is oock verby,</l>
        <l id="s16:l5">Wy hebben gheen hulpe verworven,</l>
        <l id="s16:l6">My jammert van herten seer</l>
        <l id="s16:l7">Dat mijn volck dus wort bedorven,</l>
        <l id="s16:l8">Verstaet doch dese leer.</l>
      </lg>
    </lg>
  </text>
</song>
