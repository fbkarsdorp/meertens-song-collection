<?xml version='1.0' encoding='utf-8' standalone='yes'?>
<song>
  <meta>
    <id>190179</id>
    <date>
      <year-start>1561</year-start>
      <year-end>1561</year-end>
    </date>
    <location>
      <orginal-name>londen</orginal-name>
      <standard-name>London, England</standard-name>
      <coordinates>
        <lon>51.5073219</lon>
        <lat>-0.1276474</lat>
      </coordinates>
    </location>
    <tags/>
    <melody>Da Israel aus Egypten</melody>
  <author>Jan Utenhove</author></meta>
  <text>
    <lg type="song">
      <lg id="s1" type="stanza">
        <l id="s1:l1">NIet ons, niet ons, o eewigher Heer,</l>
        <l id="s1:l2">Męr dynen name gheef doch die eer,</l>
        <l id="s1:l3">Om dyn goedheyt end trauwen.</l>
        <l id="s1:l4">Waerom souden wy der Heydnen spot,</l>
        <l id="s1:l5">Syn, dat sy segghen: waer is huer God?</l>
        <l id="s1:l6">Welck ons mit recht, magh rauwen.</l>
        <l id="s1:l7">Want onse God in hemel is,</l>
        <l id="s1:l8">Hy maeckt alles wat hem ghelust,</l>
        <l id="s1:l9">Męr huer goden: wt goude fyn,</l>
        <l id="s1:l10">End siluer door menschen hand syn,</l>
        <l id="s1:l11">Sy hebben mond end spreken nicht,</l>
        <l id="s1:l12">Hebben ooghen, end gheen ghesicht,</l>
        <l id="s1:l13">Alleluya, looft den Heere.</l>
      </lg>
      <lg id="s2" type="stanza">
        <l id="s2:l1">Sy hebben ooren, end hooren niet,</l>
        <l id="s2:l2">Sy hebben oock nuesɇ end gheenen rueck,</l>
        <l id="s2:l3">Niet een onder hen allen.</l>
        <l id="s2:l4">Sy hebben handen end grypen niet,</l>
        <l id="s2:l5">Sy hebben voeten end gaen gheen treed.</l>
        <l id="s2:l6">Huer kele kan niet kallen.</l>
        <l id="s2:l7">Diese maken syn oock also,</l>
        <l id="s2:l8">End die daer op hopen daertoe.</l>
        <l id="s2:l9">Du huys Israels, end Aarons,</l>
        <l id="s2:l10">End die den Heere vreeset vroom,</l>
        <l id="s2:l11">Verhoopt doch op den Heere mild,</l>
        <l id="s2:l12">Want hy is dyn rechtɇ hulpɇ end schild.</l>
        <l id="s2:l13">Alleluya, looft den Heere.</l>
      </lg>
      <lg id="s3" type="stanza">
        <l id="s3:l1">God ghedenckt onser ghenadelick,</l>
        <l id="s3:l2">End sal ons seghenen eewelick,</l>
        <l id="s3:l3">Mit synɇ heylighe gauen,</l>
        <l id="s3:l4">Hy sal seeghnen t’huys van Israel,</l>
        <l id="s3:l5">End t’huys Aarons oock euen wel,</l>
        <l id="s3:l6">So verrɇ als sy gheloouen.</l>
        <l id="s3:l7">Hy sal seghenen alle, die</l>
        <l id="s3:l8">God den Heere vreesen alhie,</l>
        <l id="s3:l9">Weder sy kleyne syn of groot,</l>
        <l id="s3:l10">Die Heer sal v, in uwen nood,</l>
        <l id="s3:l11">Veel meer ander weldaden doen,</l>
        <l id="s3:l12">Tot v, end uwen kindern vroom,</l>
        <l id="s3:l13">Alleluya, looft den Heere.</l>
      </lg>
      <lg id="s4" type="stanza">
        <l id="s4:l1">Des Heeren seghening v aenkleeft,</l>
        <l id="s4:l2">Die Hemel end ęrd gheschapen heeft,</l>
        <l id="s4:l3">End wat daer is beneuen.</l>
        <l id="s4:l4">Den Hemel voor sick houdt onse God,</l>
        <l id="s4:l5">Auer den menschen vry, voor huer lot,</l>
        <l id="s4:l6">Die ęrdɇ heeft hy ghegheuen.</l>
        <l id="s4:l7">De dooden sullen dy, o Heer,</l>
        <l id="s4:l8">Gheen lofdanck gheuen nemmermeer,</l>
        <l id="s4:l9">Noch die daer varen in de stil,</l>
        <l id="s4:l10">Hebben daertoe, noch hert noch wil.</l>
        <l id="s4:l11">Męr wy syn God tot lof bereyd,</l>
        <l id="s4:l12">Van nv aen tot in eewigheyt.</l>
        <l id="s4:l13">Alleluya, looft den Heere.</l>
      </lg>
    </lg>
  </text>
</song>
