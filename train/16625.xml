<?xml version='1.0' encoding='utf-8' standalone='yes'?>
<song>
  <meta>
    <id>16625</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Dies est laetitiae in ortu regali</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het was een proper knechtken reyn</l>
        <l id="s1:l2">en die sou gaen ten bossche,</l>
        <l id="s1:l3">daer vant hy een meysken cleyn</l>
        <l id="s1:l4">en die sach wat na tlossche;</l>
        <l id="s1:l5">een meysken waert, soo ick u sey,</l>
        <l id="s1:l6">sy wort ghevrijt, om een crauwey</l>
        <l id="s1:l7">daer sy ghinck op de laye.</l>
        <l id="s1:l8">Lijsken en heeft niet langh ghelet,</l>
        <l id="s1:l9">maer sey terstont: ‘comt, gaen wy met,</l>
        <l id="s1:l10">dat ons God bey beraeye’.</l>
      </lg>
      <lg id="s2" type="stanza">
        <l id="s2:l1">Als Lijsken had gheraept haer hout,</l>
        <l id="s2:l2">naer huys stack zij haer deure,</l>
        <l id="s2:l3">maer trouwen desen vrijer stout</l>
        <l id="s2:l4">die volchde op Lijskens speure,</l>
        <l id="s2:l5">cort aen haer hielen, al scheent abuys,</l>
        <l id="s2:l6">tot recht voor haerder vrouwen huys;</l>
        <l id="s2:l7">twas Lijsken een goet behaghen.</l>
        <l id="s2:l8">Haer vrouwe die heeftse van verre begreyst;</l>
        <l id="s2:l9">nochtans heeft Lijsken om thaer ghepeyst</l>
        <l id="s2:l10">en den vryer int huys ghedraghen.</l>
      </lg>
      <lg id="s3" type="stanza">
        <l id="s3:l1">Lijsken, die leyen, om haer gerieff</l>
        <l id="s3:l2">wat rouwelijck, in een cave;</l>
        <l id="s3:l3">dit wijff die riep quansuijs: ‘een dieff!’</l>
        <l id="s3:l4">en quam de trappen ave;</l>
        <l id="s3:l5">sy hadde ghemerckt Lijskens bedrijff,</l>
        <l id="s3:l6">want twas een out doortrocken wijff;</l>
        <l id="s3:l7">sy sprack tot Lijsken met liste:</l>
        <l id="s3:l8">‘haest u doch rasch, oft ickt vergaet,</l>
        <l id="s3:l9">ghy moet my helpen draghen opt straet,</l>
        <l id="s3:l10">ick wil vercoopen dees kiste.’</l>
      </lg>
      <lg id="s4" type="stanza">
        <l id="s4:l1">Dit vryerken was seer qualijck te vreen,</l>
        <l id="s4:l2">dat hy soo quam ten brande;</l>
        <l id="s4:l3">de kiste brack hem by na de leen,</l>
        <l id="s4:l4">noch vreesde hy voort voor schande;</l>
        <l id="s4:l5">al was hy noch soo elen greyn,</l>
        <l id="s4:l6">hy was der kisten casteleyn,</l>
        <l id="s4:l7">hy en dorst een woordt niet kicken;</l>
        <l id="s4:l8">hy hadt seer quaet, den aermen cornuyt,</l>
        <l id="s4:l9">want wat hy de, hy en cost niet uyt,</l>
        <l id="s4:l10">van vreesen moest hy ontsticken.</l>
      </lg>
      <lg id="s5" type="stanza">
        <l id="s5:l1">De caeffkiste es op strate ghebrocht;</l>
        <l id="s5:l2">een vrouken met lichten sinne,</l>
        <l id="s5:l3">die heeft die oude cave ghecocht</l>
        <l id="s5:l4">al met den vryer daer inne.</l>
        <l id="s5:l5">Dees vrou die haeste haer metter spoet</l>
        <l id="s5:l6">om thuis te voeren, dat docht haer goet,</l>
        <l id="s5:l7">maer sy was soo seer verlaeyen.</l>
        <l id="s5:l8">Haer vrou die sprack: ‘ick wil nu dat</l>
        <l id="s5:l9">ghy haer sult helpen trecken wat;’</l>
        <l id="s5:l10">en Lijsken die deet met staeyen.</l>
      </lg>
      <lg id="s6" type="stanza">
        <l id="s6:l1">Die vrou die cruyde, Lijsken die track,</l>
        <l id="s6:l2">al hevet haer wat verdroten;</l>
        <l id="s6:l3">den vryer door trammelen by na brack</l>
        <l id="s6:l4">sijn beenen, sijn knuysen, sijn coten,</l>
        <l id="s6:l5">tot dat hy quam, met herten coen,</l>
        <l id="s6:l6">daarmen de kiste open sou doen.</l>
        <l id="s6:l7">Hy practiseerde te deghe;</l>
        <l id="s6:l8">het was wat doncker inder nacht,</l>
        <l id="s6:l9">hy spranck daer uyt met grooter cracht</l>
        <l id="s6:l10">en liep soo voort eweghe.</l>
      </lg>
      <lg id="s7" type="stanza">
        <l id="s7:l1">Die vrou, dit siende, die wert bevreest:</l>
        <l id="s7:l2">‘och Lijsken, waer selen wy blijven?’</l>
        <l id="s7:l3">- ‘Och, och,’ sey Lijsken, ‘het is eenen gheest,</l>
        <l id="s7:l4">wat sal ick toch nu bedrijven?’</l>
        <l id="s7:l5">Den vrijer vervloogh door zijn opset,</l>
        <l id="s7:l6">en dit behaechde Lijsken seer net;</l>
        <l id="s7:l7">sy liep, met corten verhale,</l>
        <l id="s7:l8">naer huys, daer sy haer vrouwe vant,</l>
        <l id="s7:l9">en wou haer thoonen groot samblant,</l>
        <l id="s7:l10">maer Lijsken die creech haer male.</l>
      </lg>
      <lg id="s8" type="stanza">
        <l id="s8:l1">Neemt danckelijck, Prince, dit slecht bediet,</l>
        <l id="s8:l2">dat begheirt Faes op elcken.</l>
        <l id="s8:l3">Al is trefereyn gheworden een liet,</l>
        <l id="s8:l4">hy en wilt gheen duyven meer melcken.</l>
        <l id="s8:l5">Al is hy slecht in zijn opstel,</l>
        <l id="s8:l6">Rhetorica behaecht hem wel,</l>
        <l id="s8:l7">hy wilt haer noch vercieren,</l>
        <l id="s8:l8">hy wilt noch wesen met haer verheucht</l>
        <l id="s8:l9">door Tcorenbloemken, Jeucht sticht vreucht,</l>
        <l id="s8:l10">ghy edel Violieren.</l>
      </lg>
    </lg>
  </text>
</song>
