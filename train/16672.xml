<?xml version='1.0' encoding='utf-8' standalone='yes'?>
<song>
  <meta>
    <id>16672</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Dat ik om een schoon beeld zoet</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Hoe blaeckt mijn herteken, o lieflijc vier;</l>
        <l id="s1:l2">sal ick dit derven lange dragen?</l>
        <l id="s1:l3">Ick en can noch mach noyt sulc dangier,</l>
        <l id="s1:l4">daer sijn gepasseert geheel drye iaren.</l>
        <l id="s1:l5">Mijn oogen diet sagen, wat mijns geschiet:</l>
        <l id="s1:l6">voor een cleyn vruecht so menich verdriet.</l>
      </lg>
      <lg id="s2" type="stanza">
        <l id="s2:l1">Sijn godlijck woort diet al geneest,</l>
        <l id="s2:l2">ongevalscht als nardus oft conserven,</l>
        <l id="s2:l3">gaf my confoort; maer tis geweest.</l>
        <l id="s2:l4">Och, Jesus lief, sal ick u nu derven,</l>
        <l id="s2:l5">so moet ick sterven; hoort wat bediet:</l>
        <l id="s2:l6">voor een cleyn vruecht so menich verdriet.</l>
      </lg>
      <lg id="s3" type="stanza">
        <l id="s3:l1">Wie soude lyden dit dootwondich grief,</l>
        <l id="s3:l2">daer elck ure is duysent iaren;</l>
        <l id="s3:l3">segt my rasch, vrient, hebt ghy my lief?</l>
        <l id="s3:l4">Aylacen, waer is hy bevaren?</l>
        <l id="s3:l5">Segt, sonder sparen, dit niet en besiet:</l>
        <l id="s3:l6">voor een cleyn vruecht so menich verdriet.</l>
      </lg>
      <lg id="s4" type="stanza">
        <l id="s4:l1">Wie sal u kussen, mijn mondeken root,</l>
        <l id="s4:l2">mijn handekens reyn om salven poogen,</l>
        <l id="s4:l3">oft lustich baden inder tranen vloet,</l>
        <l id="s4:l4">met gulden hayr zijn voeten droogen;</l>
        <l id="s4:l5">ick en cans gedoogen, tis al om niet:</l>
        <l id="s4:l6">voor een cleyn vruecht so menich verdriet.</l>
      </lg>
      <lg id="s5" type="stanza">
        <l id="s5:l1">Ick en wiste noyt wat liefde was,</l>
        <l id="s5:l2">dan nu ickt derve en niet mach gebruycken;</l>
        <l id="s5:l3">die liefde is my recht als ick las:</l>
        <l id="s5:l4">veel waters en mochte niet in volle cruycken.</l>
        <l id="s5:l5">Wat sal ick beluycken? Wee die my dus riet!</l>
        <l id="s5:l6">Voor een cleyn vruecht so menich verdriet.</l>
      </lg>
      <lg id="s6" type="stanza">
        <l id="s6:l1">Nu, Jesus lief, mijns hertsen vruecht,</l>
        <l id="s6:l2">laet my ghenade van u verwerven;</l>
        <l id="s6:l3">ick bid u, troost my doer u duecht,</l>
        <l id="s6:l4">oft laet die doot mijn herte doer kerven,</l>
        <l id="s6:l5">oft ick moet sterven, mijn qualen siet:</l>
        <l id="s6:l6">voor een cleyn vruecht so menich verdriet.</l>
      </lg>
    </lg>
  </text>
</song>
