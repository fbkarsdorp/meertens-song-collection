<?xml version='1.0' encoding='utf-8' standalone='yes'?>
<song>
  <meta>
    <id>16827</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De allerzoetste Jezus</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ic sat wel seer bedrovet,</l>
        <l id="s1:l2">ic had so crancke moet,</l>
        <l id="s1:l3">ic began oec te dencken</l>
        <l id="s1:l4">op dat my soe wou die doet;</l>
        <l id="s1:l5">ende myn hert dat was verstoert;</l>
        <l id="s1:l6">ic keerde, my tot Ihesus wonden,</l>
        <l id="s1:l7">ende die waren van bloede roet.</l>
      </lg>
      <lg id="s2" type="stanza">
        <l id="s2:l1">Ic sach oec meed die diepen</l>
        <l id="s2:l2">al inden handen syn;</l>
        <l id="s2:l3">ic sach hem seer misverwet</l>
        <l id="s2:l4">in synre groter pyn,</l>
        <l id="s2:l5">ende syn side was op gedaen;</l>
        <l id="s2:l6">ic sach syn moeder droevich</l>
        <l id="s2:l7">ende truerich bi hem staen.</l>
      </lg>
      <lg id="s3" type="stanza">
        <l id="s3:l1">Ic sach daer Magdalena</l>
        <l id="s3:l2">soe droevich mede staen;</l>
        <l id="s3:l3">ic seide haer daer myn herte</l>
        <l id="s3:l4">om troest van haer ontfaen,</l>
        <l id="s3:l5">ende dat ic was ongesont</l>
        <l id="s3:l6">van eenre mensche mynnen,</l>
        <l id="s3:l7">dair ic was of gewont.</l>
      </lg>
      <lg id="s4" type="stanza">
        <l id="s4:l1">O lieve Magdalena,</l>
        <l id="s4:l2">nu luket op iu mont</l>
        <l id="s4:l3">ende biddet uwen liefsten,</l>
        <l id="s4:l4">dat hy my maec gesont;</l>
        <l id="s4:l5">ende dat is myn hertiens geer,</l>
        <l id="s4:l6">dat ic hem dienen moge</l>
        <l id="s4:l7">ende myn hert hi tot hem keer.</l>
      </lg>
      <lg id="s5" type="stanza">
        <l id="s5:l1">O suete Magdalena,</l>
        <l id="s5:l2">myn hert dat maec bereit</l>
        <l id="s5:l3">mit uwer sueter beden</l>
        <l id="s5:l4">tot synre lieflicheit,</l>
        <l id="s5:l5">ende dat ic gevryet moet syn</l>
        <l id="s5:l6">van alre eertscher mynnen</l>
        <l id="s5:l7">ende van alre hertzen pyn.</l>
      </lg>
      <lg id="s6" type="stanza">
        <l id="s6:l1">Ende dat ic nu moet mynnen,</l>
        <l id="s6:l2">die my gescapen heeft,</l>
        <l id="s6:l3">wt alle mynre sinnen,</l>
        <l id="s6:l4">die my gemynnet heeft</l>
        <l id="s6:l5">ende is gestorven doet,</l>
        <l id="s6:l6">om dat hi my soud verlossen</l>
        <l id="s6:l7">ende vryen van alre noet.</l>
      </lg>
    </lg>
  </text>
</song>
