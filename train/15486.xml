<?xml version='1.0' encoding='utf-8' standalone='yes'?>
<song>
  <meta>
    <id>15486</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Wilt gij horen van mijn koorden turf en hout</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Coemt ons te hulpen, lief van minnen,</l>
        <l id="s1:l2">want wi sijn in groter noot;</l>
        <l id="s1:l3">sullen wi den strijt verwinnen,</l>
        <l id="s1:l4">wij moeten sterven menighen doot.</l>
      </lg>
      <lg id="s2" type="stanza">
        <l id="s2:l1">De werelt, duvel ende vleesch,</l>
        <l id="s2:l2">die sijn te mael op ons gheset,</l>
        <l id="s2:l3">sij hadden gaerne haren eesch</l>
        <l id="s2:l4">om ons te brengen in haer net.</l>
      </lg>
      <lg id="s3" type="stanza">
        <l id="s3:l1">Si gaen ons aen tot allen siden,</l>
        <l id="s3:l2">ons behoeft wel goeden moet;</l>
        <l id="s3:l3">sullen wi haer scutten ontvliden,</l>
        <l id="s3:l4">het moet ons costen vleesch en bloet.</l>
      </lg>
      <lg id="s4" type="stanza">
        <l id="s4:l1">Die op sijn hoede niet en steet</l>
        <l id="s4:l2">en sijn huys laet onbevrijt,</l>
        <l id="s4:l3">hi wort verwonnen eer hijt weet,</l>
        <l id="s4:l4">want hem die vyant niet en mijt.</l>
      </lg>
      <lg id="s5" type="stanza">
        <l id="s5:l1">Ten mach al hier niet sijn ghespaert,</l>
        <l id="s5:l2">strijt vromelijc tot alder tijt;</l>
        <l id="s5:l3">u herte, u sinnen wel bewaert,</l>
        <l id="s5:l4">oft ghi werdt der heelder seghen quijt.</l>
      </lg>
      <lg id="s6" type="stanza">
        <l id="s6:l1">Want hier en is gheen sekerhede,</l>
        <l id="s6:l2">mer te striden tot alder ure;</l>
        <l id="s6:l3">want wij sijn in sulcke stede,</l>
        <l id="s6:l4">wi moeten striden al wordet suere.</l>
      </lg>
      <lg id="s7" type="stanza">
        <l id="s7:l1">Wat wi wenschen of begeren,</l>
        <l id="s7:l2">het moet ymmer costen meer;</l>
        <l id="s7:l3">al soumen vlees en bloet verteren,</l>
        <l id="s7:l4">natuer moet liden menigen seer.</l>
      </lg>
      <lg id="s8" type="stanza">
        <l id="s8:l1">Niemant en ontsie hem der pinen,</l>
        <l id="s8:l2">want het moet sijn geavontuert;</l>
        <l id="s8:l3">ten baet niet dat wij heylich schinen,</l>
        <l id="s8:l4">eest metten wercken niet besuert.</l>
      </lg>
      <lg id="s9" type="stanza">
        <l id="s9:l1">Aldus wilt vromelijc striden,</l>
        <l id="s9:l2">God die here salt voersien;</l>
        <l id="s9:l3">voer den strijt die ghi moet liden,</l>
        <l id="s9:l4">sal u noch grote vruecht gheschien.</l>
      </lg>
      <lg id="s10" type="stanza">
        <l id="s10:l1">Maria, suyver maget puere,</l>
        <l id="s10:l2">wilt hen doch in staden staen</l>
        <l id="s10:l3">die striden tegen haer natuere,</l>
        <l id="s10:l4">dat si die eewige vruecht ontfaen. Amen.</l>
      </lg>
    </lg>
  </text>
</song>
