<?xml version='1.0' encoding='utf-8' standalone='yes'?>
<song>
  <meta>
    <id>17752</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Pange lingua</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Nu laet ons allen vrolic wesen,</l>
        <l id="s1:l2">wi hebben den Heren selven ontfaen;</l>
        <l id="s1:l3">dat hemelsche broot is ons ghegheven,</l>
        <l id="s1:l4">der minnen schat is ons ontdaen;</l>
        <l id="s1:l5">laet ons die spise mit minnen begheren,</l>
        <l id="s1:l6">so moghe wi haer troost ontfaen.</l>
      </lg>
      <lg id="s2" type="stanza">
        <l id="s2:l1">O edele spise, o soete Here,</l>
        <l id="s2:l2">in u is weelden ende sadicheit;</l>
        <l id="s2:l3">si wetent so wel die u ghesmaken,</l>
        <l id="s2:l4">dat ghi die overste soeticheit sijt;</l>
        <l id="s2:l5">wilt ons versaden mit u selven,</l>
        <l id="s2:l6">want ghi die overste soeticheit sijt.</l>
      </lg>
      <lg id="s3" type="stanza">
        <l id="s3:l1">Verblidende sal hi ons verbliden,</l>
        <l id="s3:l2">als ons die last wort af ghedaen</l>
        <l id="s3:l3">ende wi tot den hoghesten sale wert tiden</l>
        <l id="s3:l4">ende wi tot der hoghester tafelen gaen;</l>
        <l id="s3:l5">daer sal minnen mit minnen versaden,</l>
        <l id="s3:l6">dan sal die brulloft worden voldaen.</l>
      </lg>
      <lg id="s4" type="stanza">
        <l id="s4:l1">O al dat der sielen mach ghelusten,</l>
        <l id="s4:l2">dat sal daer sijn volcomenlijc,</l>
        <l id="s4:l3">ende al tot sijnre lusten rusten</l>
        <l id="s4:l4">sal hi si ghebruken vriendelijc;</l>
        <l id="s4:l5">men sal daer ooc singhen mit volre vrouden</l>
        <l id="s4:l6">ende dat sal duren ewelijc.</l>
      </lg>
      <lg id="s5" type="stanza">
        <l id="s5:l1">Men sal daer ooc eendrachtelic singhen,</l>
        <l id="s5:l2">men sal daer drinken den edelen wijn,</l>
        <l id="s5:l3">die de suver herten verbliden,</l>
        <l id="s5:l4">die Here sal selven schenker sijn;</l>
        <l id="s5:l5">men sal daer singhen mit volre vrouden,</l>
        <l id="s5:l6">dier vroude en sal gheen einde sijn.</l>
      </lg>
      <lg id="s6" type="stanza">
        <l id="s6:l1">Nu laet ons bidden den oversten Heren,</l>
        <l id="s6:l2">dat hi ons bringhe int soete lant,</l>
        <l id="s6:l3">daer hem die heilighen altoos loven;</l>
        <l id="s6:l4">die vroude is der enghelen sanc;</l>
        <l id="s6:l5">want wi die blischap mit herten begheren,</l>
        <l id="s6:l6">o Jesus Here, dat is u becant.</l>
      </lg>
    </lg>
  </text>
</song>
