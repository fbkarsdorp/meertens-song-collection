<?xml version='1.0' encoding='utf-8' standalone='yes'?>
<song>
  <meta>
    <id>162329</id>
    <date>
      <year-start>1624</year-start>
      <year-end>1624</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Psalm 088 Datheen</melody>
  <author>Jacob Claesz</author></meta>
  <text>
    <lg type="song">
      <lg id="s1" type="stanza">
        <l id="s1:l1">TReet nu doch na de schoone stadt,</l>
        <l id="s1:l2">Ghy lieve jeughde al te samen:</l>
        <l id="s1:l3">Wilt doch wandelen naet betamen,</l>
        <l id="s1:l4">In desen tijd den smallen padt</l>
        <l id="s1:l5">Want die sal u leyden ten leven,</l>
        <l id="s1:l6">Ghelijck wy claer vinden beschreven.</l>
      </lg>
      <lg id="s2" type="stanza">
        <l id="s2:l1">Yverigh wilt doch wel beraen,</l>
        <l id="s2:l2">Sonder omsien nu steets voort treden,</l>
        <l id="s2:l3">Op desen wegh die u tot vreden</l>
        <l id="s2:l4">Sal brenghen, soo ghy vroom hout aen:</l>
        <l id="s2:l5">Daerom wijckt niet af in dees daghen,</l>
        <l id="s2:l6">Maer wandelt voort sonder vertraghen.</l>
      </lg>
      <lg id="s3" type="stanza">
        <l id="s3:l1">Nu die Heer door sijn goetheyt reyn,</l>
        <l id="s3:l2">V gheopenbaert heeft seer goedigh</l>
        <l id="s3:l3">Zijn wegh, en oock sijnen wil spoedigh</l>
        <l id="s3:l4">V daeghlijcks laet hooren ghemeyn:</l>
        <l id="s3:l5">Wilt doch o lieve jeught vercooren,</l>
        <l id="s3:l6">V hier na schicken naet behooren.</l>
      </lg>
      <lg id="s4" type="stanza">
        <l id="s4:l1">TGEN u noch hindert op dit pas,</l>
        <l id="s4:l2">Om te leven na Gods begeeren,</l>
        <l id="s4:l3">Dat wilt doch altijdt van u weeren:</l>
        <l id="s4:l4">Ende u nu begeven ras</l>
        <l id="s4:l5">Om uwen Bruydegom verheven,</l>
        <l id="s4:l6">Stedigh met lust en liefd' t'aencleven.</l>
      </lg>
      <lg id="s5" type="stanza">
        <l id="s5:l1">GEReet maeckt u oock altesaem,</l>
        <l id="s5:l2">Als wyse maeghden seer bequame:</l>
        <l id="s5:l3">Op dat ghy meught zijn aenghename</l>
        <l id="s5:l4">V Bruydegom die u bequaem</l>
        <l id="s5:l5">Als dan sal nemen seer vreucht-rijcke,</l>
        <l id="s5:l6">Voor syne Bruyt seer autentijcke.</l>
      </lg>
      <lg id="s6" type="stanza">
        <l id="s6:l1">RIcht daer om al u ganghen fijn</l>
        <l id="s6:l2">Nae sijnen wil tot allen stonden,</l>
        <l id="s6:l3">Op dat ghy meught worden bevonden,</l>
        <l id="s6:l4">Van die schaepkens die tallen tijn,</l>
        <l id="s6:l5">Die stem haers herders vlytich hooren,</l>
        <l id="s6:l6">En volghen hem soo hy gaet vooren.</l>
      </lg>
      <lg id="s7" type="stanza">
        <l id="s7:l1">Toont u hier in als kinders goet,</l>
        <l id="s7:l2">Ws vaders wille te betrachten,</l>
        <l id="s7:l3">Zijn wet wilt steets in u ghedachten</l>
        <l id="s7:l4">Draghen, dat ghy altijt seer soet</l>
        <l id="s7:l5">Daer dagh ende nacht meugt van spreken,</l>
        <l id="s7:l6">En soo die boomen zijn gheleken:</l>
      </lg>
      <lg id="s8" type="stanza">
        <l id="s8:l1">Staende aen het water gheplant,</l>
        <l id="s8:l2">Die haer vruchten tot allen tijden</l>
        <l id="s8:l3">Voort brenghen, steets sonder vermijden</l>
        <l id="s8:l4">Ter bequamer tijdt seer playsant,</l>
        <l id="s8:l5">Diens bladers nimmermeer verdrogen,</l>
        <l id="s8:l6">Maer steets bloeyen voor smenschen ogen.</l>
      </lg>
      <lg id="s9" type="stanza">
        <l id="s9:l1">Dus moeten de Gherechtighe</l>
        <l id="s9:l2">Oock steets in deught bloeyende wesen,</l>
        <l id="s9:l3">Op dat haren vader door desen,</l>
        <l id="s9:l4">Mach crijghen sijn rechte eere:</l>
        <l id="s9:l5">O jeught wilt u doch hier toe spoeden,</l>
        <l id="s9:l6">Seer neerstelijck als de vroeden.</l>
      </lg>
      <lg id="s10" type="stanza">
        <l id="s10:l1">OCH wilt doch tsamen met aendacht</l>
        <l id="s10:l2">Altijdt neerstigh bidden en waken,</l>
        <l id="s10:l3">En u soo stedigh bereyt maken,</l>
        <l id="s10:l4">Op s'Heeren toecomst dagh en nacht,</l>
        <l id="s10:l5">Op dat als hy u comt besoecken,</l>
        <l id="s10:l6">Ghy meught bereyt zijn als de cloecken.</l>
      </lg>
      <lg id="s11" type="stanza">
        <l id="s11:l1">Totter bruyloft seer excelent,</l>
        <l id="s11:l2">Al met uwen Coninck seer schoone</l>
        <l id="s11:l3">In te gaen, seer lieflijck ydoone,</l>
        <l id="s11:l4">Boven al in des Hemels tent,</l>
        <l id="s11:l5">In die weerschap wilt dit doch vaten,</l>
        <l id="s11:l6">Daer vreught sal wesen boven mate.</l>
      </lg>
      <lg id="s12" type="stanza">
        <l id="s12:l1">Eerlijcke gasten sullent fier</l>
        <l id="s12:l2">Moeten zijn, die daer sullen moghen</l>
        <l id="s12:l3">Staende blijven, want s'Heeren ooghen</l>
        <l id="s12:l4">Die zijn soo reyn, hoort dees manier,</l>
        <l id="s12:l5">Dat sij't besmet noch onreyn waerlijck</l>
        <l id="s12:l6">Niet en moghen aenschouwen claerlijck.</l>
      </lg>
      <lg id="s13" type="stanza">
        <l id="s13:l1">Rust u daerom met neerstigheyt,</l>
        <l id="s13:l2">Dat ghy met t'rechte cleyt seer pueren,</l>
        <l id="s13:l3">Bereyt meught zijn tot alder ueren:</l>
        <l id="s13:l4">En soo u Heer doch nu verbeyt,</l>
        <l id="s13:l5">Soo sal hy u tot uwen loone,</l>
        <l id="s13:l6">Hierna geven des levens Croone.</l>
      </lg>
      <lg id="s14" type="stanza">
        <l id="s14:l1">Van reyner liefden is dit Liedt,</l>
        <l id="s14:l2">Op u begeert aen u gheschreven:</l>
        <l id="s14:l3">Stedigh wilt den Heer den prijs geven,</l>
        <l id="s14:l4">V en laet daer van wenden niet,</l>
        <l id="s14:l5">Soo sult ghy met Gods uytvercooren,</l>
        <l id="s14:l6">Namaels eewichlick vreught oorbooren.</l>
      </lg>
    </lg>
  </text>
</song>
