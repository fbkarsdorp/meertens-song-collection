<?xml version='1.0' encoding='utf-8' standalone='yes'?>
<song>
  <meta>
    <id>16636</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Veni creator spiritus</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het wasser een coninc seer rijc van goet,</l>
        <l id="s1:l2">hi vride Abrahams dochter van elf jaer out:</l>
        <l id="s1:l3">‘gheeft mi u dochter te minen pande,</l>
        <l id="s1:l4">of al u goet steec ic in brande.’</l>
      </lg>
      <lg id="s2" type="stanza">
        <l id="s2:l1">‘Och coninc,’ so seidi, ‘och coninc heer,</l>
        <l id="s2:l2">mijn dochter die is nog te jonc en te teer,</l>
        <l id="s2:l3">si isser nog veel te jonc van jaren,</l>
        <l id="s2:l4">si en kan er gheen kinderen ter werelt baren.’</l>
      </lg>
      <lg id="s3" type="stanza">
        <l id="s3:l1">‘Och vader,’ so sprac si, ‘en ware dat gheen pijn,</l>
        <l id="s3:l2">dat al ons goet verbernet soude sijn?</l>
        <l id="s3:l3">ende moeste ic sterven van sulk eene pine,</l>
        <l id="s3:l4">die schade van mi die ware cleine.</l>
      </lg>
      <lg id="s4" type="stanza">
        <l id="s4:l1">Si isser op haer slaepcamer ghegaen;</l>
        <l id="s4:l2">si hevet haer sidene cleet aenghedaen,</l>
        <l id="s4:l3">ende een paer schoen met smale riemen;</l>
        <l id="s4:l4">doe ghinc si daer mede den coninc dienen.</l>
      </lg>
      <lg id="s5" type="stanza">
        <l id="s5:l1">Het gheviel een jaer of wat daer naer,</l>
        <l id="s5:l2">die coninghinne was in ghevaer,</l>
        <l id="s5:l3">si riep: ‘och coninc, och coninc here,</l>
        <l id="s5:l4">mine rechter side doet mi sere!</l>
      </lg>
      <lg id="s6" type="stanza">
        <l id="s6:l1">Och gaet in den stalle en neemter u paert,</l>
        <l id="s6:l2">ende ridet naer mine vrou moeder toewaert,</l>
        <l id="s6:l3">ende ridet al door den bossche so sere,</l>
        <l id="s6:l4">ende spoedet u wat, ende comt gauw were.’</l>
      </lg>
      <lg id="s7" type="stanza">
        <l id="s7:l1">Hi ghinc in den stalle ende nam er sijn paert,</l>
        <l id="s7:l2">ende hi reet naer sijn vrou moeder toewaert,</l>
        <l id="s7:l3">ende doe hi is ghecomen ter halver weghen,</l>
        <l id="s7:l4">sijn vroukens moeder die quam hem teghen.</l>
      </lg>
      <lg id="s8" type="stanza">
        <l id="s8:l1">‘Och coninc,’ so sprac si, ‘och, coninc heer,</l>
        <l id="s8:l2">hoe gaet het noch met mijn dochterken teer?’</l>
        <l id="s8:l3">- ‘het isser gheleden, onthier drie daghen,</l>
        <l id="s8:l4">ic hoorde se in haer side so sere claghen.’</l>
      </lg>
      <lg id="s9" type="stanza">
        <l id="s9:l1">Hi namse van achteren up sijn paert,</l>
        <l id="s9:l2">ende reet daer mede naer sijn vrouken toewaert.</l>
        <l id="s9:l3">ende doe hi quam aen gheender groen heiden,</l>
        <l id="s9:l4">vant hi den schaper sine schaepkens weiden.</l>
      </lg>
      <lg id="s10" type="stanza">
        <l id="s10:l1">‘Och schaper,’ so seidi, ‘schaepherder van mi,</l>
        <l id="s10:l2">ic sal u wat vraghen, ende segghet ghi mi:</l>
        <l id="s10:l3">wat isser hier also vroech te doene,</l>
        <l id="s10:l4">luden die clocskens hier al rede noene?’</l>
      </lg>
      <lg id="s11" type="stanza">
        <l id="s11:l1">‘Och coninc,’ so seidi, ‘och coninc groot,</l>
        <l id="s11:l2">die coninghinne van elf jaren is doot;</l>
        <l id="s11:l3">gheen schoonre maghet en was ter werelt gheboren,</l>
        <l id="s11:l4">och hoe vele die coninc toch hevet verloren!’</l>
      </lg>
      <lg id="s12" type="stanza">
        <l id="s12:l1">Hi leide sijn hooft up enen steen,</l>
        <l id="s12:l2">van wenen en rou brac sijn herteken in tween;</l>
        <l id="s12:l3">daer waren drie liken in tghemene,</l>
        <l id="s12:l4">van vader, ende moeder, ende kindeken clene.</l>
      </lg>
    </lg>
  </text>
</song>
