<?xml version='1.0' encoding='utf-8' standalone='yes'?>
<song>
  <meta>
    <id>156308</id>
    <date>
      <year-start>1624</year-start>
      <year-end>1624</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Ik had een allerliefste</melody>
  <author>Jacob Claesz</author></meta>
  <text>
    <lg type="song">
      <lg id="s1" type="stanza">
        <l id="s1:l1">GHenade ende vrede</l>
        <l id="s1:l2">Wensch ick u Broeder mijn,</l>
        <l id="s1:l3">De cracht des Gestes mede</l>
        <l id="s1:l4">Om te verstercken dijn,</l>
        <l id="s1:l5">En also vast mocht houwen</l>
        <l id="s1:l6">In liefdt en eenicheyt,</l>
        <l id="s1:l7">Om namaels te aenschouwen</l>
        <l id="s1:l8">Godt in zijn heerlijckheyt.</l>
      </lg>
      <lg id="s2" type="stanza">
        <l id="s2:l1">CLAErelijck wilt versinnen</l>
        <l id="s2:l2">Wt Godes crachtich woort,</l>
        <l id="s2:l3">V naesten te beminnen</l>
        <l id="s2:l4">In liefden soo't behoort,</l>
        <l id="s2:l5">Om neerstich voor te draghen</l>
        <l id="s2:l6">Godes woort ende leer:</l>
        <l id="s2:l7">Wilt hier in niet vertraghen</l>
        <l id="s2:l8">Maer doch toe nemen meer.</l>
      </lg>
      <lg id="s3" type="stanza">
        <l id="s3:l1">Soo laet u niet beweghen</l>
        <l id="s3:l2">Maer hout hier in goe maet,</l>
        <l id="s3:l3">Al comen u hier teghen</l>
        <l id="s3:l4">Veel boose winden quaet,</l>
        <l id="s3:l5">Maer wilt u doch vast houwen</l>
        <l id="s3:l6">Aen Godes crachtich woort:</l>
        <l id="s3:l7">Wilt u daer op vast bouwen</l>
        <l id="s3:l8">Ende volherden voort.</l>
      </lg>
      <lg id="s4" type="stanza">
        <l id="s4:l1">IA Godes woort en leere</l>
        <l id="s4:l2">Twelck suyver is en reyn,</l>
        <l id="s4:l3">Wilt uwen naesten teere,</l>
        <l id="s4:l4">Mee deelen int ghemeyn,</l>
        <l id="s4:l5">Wilt haer dat oock voort draghen,</l>
        <l id="s4:l6">In rechter vrientlijckheyt,</l>
        <l id="s4:l7">V selven niet behaghen</l>
        <l id="s4:l8">Door waer ootmoedicheyt.</l>
      </lg>
      <lg id="s5" type="stanza">
        <l id="s5:l1">Cloecklijck wilt u bewijsen</l>
        <l id="s5:l2">En niet versuymen voort,</l>
        <l id="s5:l3">Vwen naesten te spijsen,</l>
        <l id="s5:l4">En troosten met Godts woort,</l>
        <l id="s5:l5">Op dat soo mach vermeeren,</l>
        <l id="s5:l6">Het rijck Christi bequaem,</l>
        <l id="s5:l7">Tot lof van Godes eeren</l>
        <l id="s5:l8">En prijs van sijnen naem.</l>
      </lg>
      <lg id="s6" type="stanza">
        <l id="s6:l1">Poocht u met neersticheden</l>
        <l id="s6:l2">Inden gheloove sterck,</l>
        <l id="s6:l3">Aendachtich voort te treden,</l>
        <l id="s6:l4">Dat ghy met daet en werck,</l>
        <l id="s6:l5">V naesten meucht vermanen</l>
        <l id="s6:l6">Om int gheloof vruchtbaer,</l>
        <l id="s6:l7">Seer neerstich voor te gaene</l>
        <l id="s6:l8">Sonder afwijcken zwaer.</l>
      </lg>
      <lg id="s7" type="stanza">
        <l id="s7:l1">SOO wil ick u hier mede</l>
        <l id="s7:l2">Nu en tot allen tijt,</l>
        <l id="s7:l3">Wenschen des Heeren vrede</l>
        <l id="s7:l4">Om met herten verblijt,</l>
        <l id="s7:l5">Te verwachten in vreuchde</l>
        <l id="s7:l6">Des Heeren toecomst saen,</l>
        <l id="s7:l7">En met grooten gheneuchde</l>
        <l id="s7:l8">In zijn glory te gaen.</l>
      </lg>
      <lg id="s8" type="stanza">
        <l id="s8:l1">Wilt dit van my ontfanghen,</l>
        <l id="s8:l2">Wt Broederlijcke aert,</l>
        <l id="s8:l3">Laet ons al met verlanghen</l>
        <l id="s8:l4">Ons toonen onbezwaert,</l>
        <l id="s8:l5">Om malcander te stichten</l>
        <l id="s8:l6">Met Godes woort en leer.</l>
        <l id="s8:l7">Godt die wil u verlichten</l>
        <l id="s8:l8">In deuchden altijt meer.</l>
      </lg>
    </lg>
  </text>
</song>
