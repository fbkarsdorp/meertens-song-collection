<?xml version='1.0' encoding='utf-8' standalone='yes'?>
<song>
  <meta>
    <id>16897</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ic draghe dat liden verborghen,</l>
        <l id="s1:l2">besloten in minen gront;</l>
        <l id="s1:l3">van den avont totten morghen</l>
        <l id="s1:l4">worde ic daer af ghewont.</l>
      </lg>
      <lg id="s2" type="stanza">
        <l id="s2:l1">Ic ben alleen int liden,</l>
        <l id="s2:l2">och lacy, ic bin alleen;</l>
        <l id="s2:l3">hoe soudic mi verbliden,</l>
        <l id="s2:l4">der trouwen en vindic gheen.</l>
      </lg>
      <lg id="s3" type="stanza">
        <l id="s3:l1">Daer comet so menich suchten</l>
        <l id="s3:l2">al uut mijns herten gront;</l>
        <l id="s3:l3">mochtic des lidens vluchten,</l>
        <l id="s3:l4">ic dedet in corter stont.</l>
      </lg>
      <lg id="s4" type="stanza">
        <l id="s4:l1">Nu ist aldus gheleghen,</l>
        <l id="s4:l2">ten mach niet anders sijn;</l>
        <l id="s4:l3">men willes mi niet verdreghen,</l>
        <l id="s4:l4">dus blivet die sorghe mijn.</l>
      </lg>
      <lg id="s5" type="stanza">
        <l id="s5:l1">Och wie mach icket bet claghen,</l>
        <l id="s5:l2">dan die den troost verleent;</l>
        <l id="s5:l3">hi wilt mi helpen draghen,</l>
        <l id="s5:l4">tis also trouwen vrent.</l>
      </lg>
      <lg id="s6" type="stanza">
        <l id="s6:l1">Ic wil in hem verbliden</l>
        <l id="s6:l2">ende hopen tot alre tijt,</l>
        <l id="s6:l3">dat hi mi voor dit liden</l>
        <l id="s6:l4">sal gheven groot jolijt.</l>
      </lg>
      <lg id="s7" type="stanza">
        <l id="s7:l1">Die trooster van hier boven,</l>
        <l id="s7:l2">die alle herten kent,</l>
        <l id="s7:l3">die wille wi altoos loven,</l>
        <l id="s7:l4">als hi ons liden toesent.</l>
      </lg>
      <lg id="s8" type="stanza">
        <l id="s8:l1">Hi heeft die perse ghetreden</l>
        <l id="s8:l2">al om die minne van mi;</l>
        <l id="s8:l3">ic salt hem weder ghelden</l>
        <l id="s8:l4">so veel alst in mi si.</l>
      </lg>
      <lg id="s9" type="stanza">
        <l id="s9:l1">Hoe vele du kanste gherapen</l>
        <l id="s9:l2">al uut den liden mijn,</l>
        <l id="s9:l3">dat gheve ic di te baten,</l>
        <l id="s9:l4">tmoet al gheleden sijn.</l>
      </lg>
    </lg>
  </text>
</song>
