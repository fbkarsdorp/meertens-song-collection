<?xml version='1.0' encoding='utf-8' standalone='yes'?>
<song>
  <meta>
    <id>188992</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Te mei als alle vogels zingen</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Aenhoort een liedt ghy Adams zaet</l>
        <l id="s1:l2">siet dat ghy hem niet na en gaet,</l>
        <l id="s1:l3">Maer volcht Christum ghepresen,</l>
        <l id="s1:l4">En doet altijt na sijnen raet</l>
        <l id="s1:l5">So suldy salich wesen.</l>
      </lg>
      <lg id="s2" type="stanza">
        <l id="s2:l1">Wat van den vleesche is ghebaert</l>
        <l id="s2:l2">Dats vleysch, so ons Christus verclaert</l>
        <l id="s2:l3">Also wy moghen hooren.</l>
        <l id="s2:l4">O menschen bedwingt uwen aert</l>
        <l id="s2:l5">Wort uyt den Geest gheboren.</l>
      </lg>
      <lg id="s3" type="stanza">
        <l id="s3:l1">Want vleeschelijck gesint te zijn</l>
        <l id="s3:l2">Dats Gods vyantschap, hoort wel mijn</l>
        <l id="s3:l3">Menschen neemt dit voor ooghen</l>
        <l id="s3:l4">Weet dat wy in alsulcken schijn</l>
        <l id="s3:l5">God niet behaghen moghen.</l>
      </lg>
      <lg id="s4" type="stanza">
        <l id="s4:l1">Die vleeschelijc zijn also men vint,</l>
        <l id="s4:l2">die zijn oock vleeschelijck gesint,</l>
        <l id="s4:l3">Men leeft van deser saken</l>
        <l id="s4:l4">Een vleeschelijck mensch is so verblint,</l>
        <l id="s4:l5">Gods Geest can hy niet smaken.</l>
      </lg>
      <lg id="s5" type="stanza">
        <l id="s5:l1">Die wijsheyt Gods, so wy verstaen</l>
        <l id="s5:l2">In geen quaetwillige siel en wil gaen</l>
        <l id="s5:l3">Noch in gheen lichaem mede</l>
        <l id="s5:l4">dat der sonden is ons onderdaen</l>
        <l id="s5:l5">Hierom staet na den vrede.</l>
      </lg>
      <lg id="s6" type="stanza">
        <l id="s6:l1">T'boeck der wijsheyt geeft claer bediet</l>
        <l id="s6:l2">dat Gods Gheest den gheveynsden vliet</l>
        <l id="s6:l3">dus wilt na Petrus segghen,</l>
        <l id="s6:l4">Gheveynstheyt en list nu ten tijen</l>
        <l id="s6:l5">Beginnen af te legghen.</l>
      </lg>
      <lg id="s7" type="stanza">
        <l id="s7:l1">Treckt uyt den ouden mensch onclaer,</l>
        <l id="s7:l2">met sijn quae wercken allegaer</l>
        <l id="s7:l3">En wilt daer op niet slapen</l>
        <l id="s7:l4">Doet aen den nieuwen mensch eerbaer</l>
        <l id="s7:l5">Die na God is gheschapen.</l>
      </lg>
      <lg id="s8" type="stanza">
        <l id="s8:l1">Legt af die onreynicheyt nu,</l>
        <l id="s8:l2">Ende van alle boosheyt weest schu</l>
        <l id="s8:l3">Wilt u hert niet verherden,</l>
        <l id="s8:l4">Met sachtmoedicheyt laet in u</l>
        <l id="s8:l5">Gods woort gheplantet werden.</l>
      </lg>
      <lg id="s9" type="stanza">
        <l id="s9:l1">O menschen al vaet dit bediet,</l>
        <l id="s9:l2">Ontfangt uyt liefden doch dit liedt,</l>
        <l id="s9:l3">Want liefde dedet dichten,</l>
        <l id="s9:l4">En dat uyt sulck een meynen siet,</l>
        <l id="s9:l5">Of yemant mochte stichten.</l>
      </lg>
    </lg>
  </text>
</song>
