<?xml version='1.0' encoding='utf-8' standalone='yes'?>
<song>
  <meta>
    <id>17740</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Te mei als alle vogels zingen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Nu heffen wy een nieuw liet aen,</l>
        <l id="s1:l2">van den Antechrist willen wijt bestaen;</l>
        <l id="s1:l3">God wil hem openbaren</l>
        <l id="s1:l4">ende met den gheest zijns monts verslaen,</l>
        <l id="s1:l5">dat wil ick u verclaren.</l>
      </lg>
      <lg id="s2" type="stanza">
        <l id="s2:l1">Opt rechte Duyts is synen naem,</l>
        <l id="s2:l2">die altijt sal teghen Christum staen</l>
        <l id="s2:l3">met leeren ende met wercken;</l>
        <l id="s2:l4">dit heeft die Paus so langhe ghedaen,</l>
        <l id="s2:l5">dat machmen nu wel mercken.</l>
      </lg>
      <lg id="s3" type="stanza">
        <l id="s3:l1">Christus ghinck preken alle daghen,</l>
        <l id="s3:l2">hy en reet op rossen noch op waghen;</l>
        <l id="s3:l3">die Paus heeft so heylighe voeten,</l>
        <l id="s3:l4">die aerde is hem niet weerdich te draghen,</l>
        <l id="s3:l5">alle keysers zijn voeten kussen moeten.</l>
      </lg>
      <lg id="s4" type="stanza">
        <l id="s4:l1">Christus die leefde in groot verdriet,</l>
        <l id="s4:l2">also veel eyghens en hadde hy niet</l>
        <l id="s4:l3">daer hy zijn hooft op rusten mochte;</l>
        <l id="s4:l4">Sint Peter hy selfs visschen hiet,</l>
        <l id="s4:l5">als hy de zijnspenninck brochte.</l>
      </lg>
      <lg id="s5" type="stanza">
        <l id="s5:l1">Hier teghen is de Paus so rijck,</l>
        <l id="s5:l2">ter weerelt vintmen niet zijns gelijck</l>
        <l id="s5:l3">van steden ende van sloten;</l>
        <l id="s5:l4">die heeft hy ghekreghen met practijck;</l>
        <l id="s5:l5">dat heeft God nu eens verdroten.</l>
      </lg>
      <lg id="s6" type="stanza">
        <l id="s6:l1">Nu siet aen Christus, die Gods soon,</l>
        <l id="s6:l2">hy heeft ghedraghen een doorne kroon;</l>
        <l id="s6:l3">men mocht niet by hem gheraken,</l>
        <l id="s6:l4">want op den berch is hy ghevloen</l>
        <l id="s6:l5">als men hem koninck wilde maken.</l>
      </lg>
      <lg id="s7" type="stanza">
        <l id="s7:l1">Hem selven heeft die Paus ghestelt</l>
        <l id="s7:l2">boven alle koninghen met ghewelt;</l>
        <l id="s7:l3">hy draecht dry croonen van goude,</l>
        <l id="s7:l4">veel kersten bloets stort hy int velt;</l>
        <l id="s7:l5">dit moetmen voor heylicheyt houden.</l>
      </lg>
      <lg id="s8" type="stanza">
        <l id="s8:l1">Sijn leer ghelt meer dan Gods gebot,</l>
        <l id="s8:l2">met Christus woort houdt hy zijn spot,</l>
        <l id="s8:l3">sijn doen is niet dan lieghen;</l>
        <l id="s8:l4">sijn iongeren gaen gheschoren ghelijck eenen sot,</l>
        <l id="s8:l5">om den armen te bedrieghen.</l>
      </lg>
      <lg id="s9" type="stanza">
        <l id="s9:l1">Christus die heeft den doot ghesmaeckt;</l>
        <l id="s9:l2">hier wt heeft de Paus een kraem ghemaeckt</l>
        <l id="s9:l3">en aflaets brieven gheschreven,</l>
        <l id="s9:l4">op datter niemant aen en raeckt,</l>
        <l id="s9:l5">hy moeter veel ghelts om gheven.</l>
      </lg>
      <lg id="s10" type="stanza">
        <l id="s10:l1">Van die misse maeckt hy een offerant</l>
        <l id="s10:l2">daer ons salicheyt aen hangt,</l>
        <l id="s10:l3">is dat niet seer gheloghen,</l>
        <l id="s10:l4">die men noch alleen door Christum, ontfanct;</l>
        <l id="s10:l5">dus heeft hy ons bedroghen.</l>
      </lg>
      <lg id="s11" type="stanza">
        <l id="s11:l1">Christus waer noch vermaledijt,</l>
        <l id="s11:l2">hadden hem die missen niet bevrijdt;</l>
        <l id="s11:l3">als sy haer canon lesen,</l>
        <l id="s11:l4">so bidden sy God den vader altijt</l>
        <l id="s11:l5">synen soon ghenadich te wesen.</l>
      </lg>
      <lg id="s12" type="stanza">
        <l id="s12:l1">Hier wt heeft hy gemaect dat vaghevier;</l>
        <l id="s12:l2">daerin maect hy de sielen puer,</l>
        <l id="s12:l3">als men hem ghelt wil toe dregen;</l>
        <l id="s12:l4">dus heeft hy de heele werelt schier</l>
        <l id="s12:l5">met valscheyt in gekreghen.</l>
      </lg>
      <lg id="s13" type="stanza">
        <l id="s13:l1">Ja, Christum heeft hy nu vast gheleyt</l>
        <l id="s13:l2">in yseren sloten, so men seyt;</l>
        <l id="s13:l3">als men hem ghelt geeft met hoopen,</l>
        <l id="s13:l4">moet Christus altijt zijn bereyt</l>
        <l id="s13:l5">de sielen te laten loopen.</l>
      </lg>
      <lg id="s14" type="stanza">
        <l id="s14:l1">Hy seyt: ‘God heeft ghemaect die oore biecht,’</l>
        <l id="s14:l2">daer hy doch valschelick aen liecht;</l>
        <l id="s14:l3">hy heeftse self ghevonden;</l>
        <l id="s14:l4">want hy die menschen daer door bedriecht,</l>
        <l id="s14:l5">en om dat ghelt vergheeft haer sonden.</l>
      </lg>
      <lg id="s15" type="stanza">
        <l id="s15:l1">Sijn boosheyt heeft hy hier door gewrocht,</l>
        <l id="s15:l2">en menighe vrouwe ter schanden gebrocht,</l>
        <l id="s15:l3">want sy klaghen haer gebreken:</l>
        <l id="s15:l4">‘och dochter, ick heb my also bedocht,</l>
        <l id="s15:l5">ick moet u alleen wat spreken.’</l>
      </lg>
      <lg id="s16" type="stanza">
        <l id="s16:l1">Deze sonden acht de Paus so slecht,</l>
        <l id="s16:l2">daerom verbiet hy zijn geschoren decht;</l>
        <l id="s16:l3">dit is de mensche der sonden,</l>
        <l id="s16:l4">daer Sint Pauwels af heeft ghesecht;</l>
        <l id="s16:l5">dat wort nu wel bevonden.</l>
      </lg>
      <lg id="s17" type="stanza">
        <l id="s17:l1">Dit is den rechten Ante kerst,</l>
        <l id="s17:l2">die sweet en bloet den armen wt perst</l>
        <l id="s17:l3">met bannen en met iaghen;</l>
        <l id="s17:l4">nu is hy ghevallen dat hy berst,</l>
        <l id="s17:l5">God en wil hem niet langher verdraghen.</l>
      </lg>
      <lg id="s18" type="stanza">
        <l id="s18:l1">Ick bid u, Vader ghebenedijt,</l>
        <l id="s18:l2">dat ghy hem doch ghenadich zijt</l>
        <l id="s18:l3">en wilt hem gracie gheven,</l>
        <l id="s18:l4">op dat hy zijn sonden eens belijt,</l>
        <l id="s18:l5">en eeuwich met u mach leven.</l>
      </lg>
      <lg id="s19" type="stanza">
        <l id="s19:l1">Die dit liedeken wt liet gaen,</l>
        <l id="s19:l2">met lijden was zijn herte bevaen;</l>
        <l id="s19:l3">bidt voor hem al ghelijcke,</l>
        <l id="s19:l4">dat hy op Gods woordt mach blijven staen,</l>
        <l id="s19:l5">en daer af niet en wijcke.</l>
      </lg>
    </lg>
  </text>
</song>
