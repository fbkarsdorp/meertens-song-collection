<?xml version='1.0' encoding='utf-8' standalone='yes'?>
<song>
  <meta>
    <id>15576</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een meisje had een ruiter lief</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Daer had een meisken een ruiter wat lief;</l>
        <l id="s1:l2">voor silver noch voor roden gout</l>
        <l id="s1:l3">en wilde si niet scheiden van hem;</l>
        <l id="s1:l4">si wachte hem onder die linde was groen.</l>
      </lg>
      <lg id="s2" type="stanza">
        <l id="s2:l1">Daer quam een vrome ridder ghereden,</l>
        <l id="s2:l2">sijn swarte hoet was ontwee ghesneden,</l>
        <l id="s2:l3">sijn harnas blonc van goude claer:</l>
        <l id="s2:l4">‘wel schone joncfrou, wat doet ghi daer?’</l>
      </lg>
      <lg id="s3" type="stanza">
        <l id="s3:l1">- ‘Ic hebbe hier also langhe gheseten,</l>
        <l id="s3:l2">die liefste mijn die heeft mi vergheten,</l>
        <l id="s3:l3">het isser wel seven jaer en een dach,</l>
        <l id="s3:l4">dat ic mijn lieveken niet en sach.’</l>
      </lg>
      <lg id="s4" type="stanza">
        <l id="s4:l1">Wat troc hi daer uit siner tasche?</l>
        <l id="s4:l2">een sluierlijn was wit gewaschen:</l>
        <l id="s4:l3">‘lief meisken, dat wil ic di gherne schenken,</l>
        <l id="s4:l4">so ghi dines boeles nemmer wilt ghedenken.’</l>
      </lg>
      <lg id="s5" type="stanza">
        <l id="s5:l1">- ‘Al ware die sluier noch so lanc,</l>
        <l id="s5:l2">dat hi van den hemel totter aerden hanc,</l>
        <l id="s5:l3">dan noch so woude ic hem varen laen,</l>
        <l id="s5:l4">mijn soete lief willic weder haen.’</l>
      </lg>
      <lg id="s6" type="stanza">
        <l id="s6:l1">Wat nam hi dan van sinen vingher?</l>
        <l id="s6:l2">van roden goude enen schonen ringhe:</l>
        <l id="s6:l3">‘lief meisken, dien willic daer bi u schenken,</l>
        <l id="s6:l4">so ghi dines boeles nemmer wilt ghedenken.’</l>
      </lg>
      <lg id="s7" type="stanza">
        <l id="s7:l1">- ‘Die rinc is schone ende daerbi goet,</l>
        <l id="s7:l2">behout uwen rinc ende ic minen moet,</l>
        <l id="s7:l3">die rinc dien willic varen laen,</l>
        <l id="s7:l4">mijn soete lief moetic weder haen.’</l>
      </lg>
      <lg id="s8" type="stanza">
        <l id="s8:l1">- ‘Wat wildi noch den ridder verbeiden,</l>
        <l id="s8:l2">alrede so lanc van hier gescheiden?</l>
        <l id="s8:l3">nu schinet voor hem een ander dach,</l>
        <l id="s8:l4">dat men hem een ander joncfrouken gaf.’</l>
      </lg>
      <lg id="s9" type="stanza">
        <l id="s9:l1">- ‘Waerom en soude ic hem niet verbeiden,</l>
        <l id="s9:l2">den vrient van mi so langhe ghescheiden?</l>
        <l id="s9:l3">beware Grod dat edel bloet,</l>
        <l id="s9:l4">so dat hi voor mi noch liefde voelt.</l>
      </lg>
      <lg id="s10" type="stanza">
        <l id="s10:l1">‘Ic voere nu enen droeven moet,</l>
        <l id="s10:l2">ghelijc die tortelduive doet,</l>
        <l id="s10:l3">als si haer boelken verloren heeft,</l>
        <l id="s10:l4">op dorren tacke truerich si leeft.</l>
      </lg>
      <lg id="s11" type="stanza">
        <l id="s11:l1">‘Si drinket dat water met droeven sinne,</l>
        <l id="s11:l2">ende dat uit reinder liefde ende minne,</l>
        <l id="s11:l3">si isser emmer so droeve ghemoet.</l>
        <l id="s11:l4">Rijc God, hoe is die liefde so soet.’</l>
      </lg>
      <lg id="s12" type="stanza">
        <l id="s12:l1">Doe nam hi af sinen iseren hoet;</l>
        <l id="s12:l2">doe verkende si dat edel bloet:</l>
        <l id="s12:l3">‘sijt ghijt mijn liefste schat, mijn leven?</l>
        <l id="s12:l4">twi en hebt ghi u niet te kennen ghegeven?’</l>
      </lg>
      <lg id="s13" type="stanza">
        <l id="s13:l1">- ‘Omdat ic di beproeven woude,</l>
        <l id="s13:l2">ic meende dat ghi mi vervloeken soude,</l>
        <l id="s13:l3">mer haddet ghi mi met vloec belaen,</l>
        <l id="s13:l4">ghi haddet moeten becopen saen.</l>
      </lg>
      <lg id="s14" type="stanza">
        <l id="s14:l1">‘Daer door ghi mi rein bewaert hebt u troue,</l>
        <l id="s14:l2">so blijfdi emmer die liefste vroue,</l>
        <l id="s14:l3">nu salic, waer ic ooc verblijf,</l>
        <l id="s14:l4">schoon lief, di nemen tot een wijf.’</l>
      </lg>
      <lg id="s15" type="stanza">
        <l id="s15:l1">Die ons dit liedeken eerstwerf sanc,</l>
        <l id="s15:l2">een vrome ridder was hi ghenaemt,</l>
        <l id="s15:l3">hi singhet ons dit ende noch veel meer;</l>
        <l id="s15:l4">Behoede God aller joncfrouwen eer!</l>
      </lg>
    </lg>
  </text>
</song>
