<?xml version='1.0' encoding='utf-8' standalone='yes'?>
<song>
  <meta>
    <id>15870</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De mei spruit uit dor hout</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Die mei spruut uut den dorren hout</l>
        <l id="s1:l2">mit lover bloemkijns breide,</l>
        <l id="s1:l3">maect menich blode herten stout</l>
        <l id="s1:l4">ende doetse ghenoechlic singhen;</l>
        <l id="s1:l5">voor alle Jesus beelde soet</l>
        <l id="s1:l6">verlichten can ons alre moet,</l>
        <l id="s1:l7">truren van ons swichten.</l>
      </lg>
      <lg id="s2" type="stanza">
        <l id="s2:l1">Die mei schoon suverlic ghedaen,</l>
        <l id="s2:l2">die hanghet aen den cruce;</l>
        <l id="s2:l3">help God, mocht ic hem ombevaen,</l>
        <l id="s2:l4">sijn bloedighe wanghen cussen;</l>
        <l id="s2:l5">so woudic truren avelaen,</l>
        <l id="s2:l6">gheen ander lief en woud ic haen;</l>
        <l id="s2:l7">och mocht ic bi hem rusten.</l>
      </lg>
      <lg id="s3" type="stanza">
        <l id="s3:l1">Hoe overschoon is dese mei</l>
        <l id="s3:l2">mit bloemkijns ombevanghen;</l>
        <l id="s3:l3">sijn vruchten sijn so menigherlei,</l>
        <l id="s3:l4">nae hem doet mi verlanghen;</l>
        <l id="s3:l5">sijn telghen heeft hi uutghespreit,</l>
        <l id="s3:l6">sijn vrucht is ons altijt bereit;</l>
        <l id="s3:l7">conden wi hem wel ontfanghen.</l>
      </lg>
      <lg id="s4" type="stanza">
        <l id="s4:l1">Och mochtic mit mijn lieve soet</l>
        <l id="s4:l2">spacieren int hofkijn clene,</l>
        <l id="s4:l3">daer hi swete water ende bloet,</l>
        <l id="s4:l4">so mochtic worden rene</l>
        <l id="s4:l5">van minen sonden al ghemein,</l>
        <l id="s4:l6">mit Maria Magdalein</l>
        <l id="s4:l7">hem minnen ende anders ghene.</l>
      </lg>
      <lg id="s5" type="stanza">
        <l id="s5:l1">O Salomon, du seitste wel,</l>
        <l id="s5:l2">dat ic tot hem sel comen;</l>
        <l id="s5:l3">cond ic mi spoeden harde snel,</l>
        <l id="s5:l4">ic weet het soud mi vromen;</l>
        <l id="s5:l5">maer die felle werelts spel,</l>
        <l id="s5:l6">mijn vleisch, die viant ende niemant el,</l>
        <l id="s5:l7">si hebben mijn lief benomen.</l>
      </lg>
      <lg id="s6" type="stanza">
        <l id="s6:l1">In canticis daer roept hi mi:</l>
        <l id="s6:l2">‘revertere’, keer weder;</l>
        <l id="s6:l3">com bruut, com duuf, com mijn vriendin,</l>
        <l id="s6:l4">com rust hier bi mi neder;</l>
        <l id="s6:l5">ic heb ghemenct die mirre mijn</l>
        <l id="s6:l6">mit menigherhande crude fijn,</l>
        <l id="s6:l7">ic wilse delen di mede.</l>
      </lg>
      <lg id="s7" type="stanza">
        <l id="s7:l1">‘Stant op ende loop, mijn waerde mijn,</l>
        <l id="s7:l2">com rust in minen wonden,</l>
        <l id="s7:l3">ontfanct ende ruuct die medecijn,</l>
        <l id="s7:l4">so heefstu mi ghevonden;</l>
        <l id="s7:l5">wees dancbaer in dat herte dijn,</l>
        <l id="s7:l6">aendenc mijn grote sware pijn;</l>
        <l id="s7:l7">die min heeft mi ghebonden.</l>
      </lg>
      <lg id="s8" type="stanza">
        <l id="s8:l1">‘Laet di dijn sonden wesen leit</l>
        <l id="s8:l2">ende wilt noch wederkeren;</l>
        <l id="s8:l3">mijn vleisch, mijn bloet is di bereit;</l>
        <l id="s8:l4">wat woutste mere begheren?</l>
        <l id="s8:l5">ende daer toe dat rike mijn,</l>
        <l id="s8:l6">waerde bruut, die liefete mijn,</l>
        <l id="s8:l7">woutstu ootmoedicheit leren.’</l>
      </lg>
      <lg id="s9" type="stanza">
        <l id="s9:l1">Waer om so willen wi truren nu?</l>
        <l id="s9:l2">Laet ons mit vroochden leven,</l>
        <l id="s9:l3">want Jesus sal ons sijn ghetrou,</l>
        <l id="s9:l4">willen wi hem niet begheven;</l>
        <l id="s9:l5">sijn mondekijn is ons bereit,</l>
        <l id="s9:l6">al daer hi aen den cruce schreit,</l>
        <l id="s9:l7">een cussen des vreden te gheven.</l>
      </lg>
      <lg id="s10" type="stanza">
        <l id="s10:l1">Die bibel ons dat wel bewijst</l>
        <l id="s10:l2">in numeris, dat seste:</l>
        <l id="s10:l3">convertit vultum Dominus,</l>
        <l id="s10:l4">om dat hi ons wil cussen.</l>
        <l id="s10:l5">Hier om laet ons vermeien gaen</l>
        <l id="s10:l6">ende Jesum mit armen ombevaen,</l>
        <l id="s10:l7">so mach ons levens lusten.</l>
      </lg>
    </lg>
  </text>
</song>
