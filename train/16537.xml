<?xml version='1.0' encoding='utf-8' standalone='yes'?>
<song>
  <meta>
    <id>16537</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Dies est laetitiae in ortu regali</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het is een dach der vrolicheit</l>
        <l id="s1:l2">in des coninx hove,</l>
        <l id="s1:l3">want daer heeft een maechdelicheit</l>
        <l id="s1:l4">ontfangen van groter love</l>
        <l id="s1:l5">een kynt dat is seer wonderlic</l>
        <l id="s1:l6">end altemael ghenuechelic</l>
        <l id="s1:l7">nae synre menschelicheden,</l>
        <l id="s1:l8">dat dair leyt ondachtelic</l>
        <l id="s1:l9">end daer toe onbegripelic</l>
        <l id="s1:l10">nae synre godlicheden.</l>
      </lg>
      <lg id="s2" type="stanza">
        <l id="s2:l1">Die moeder is dochter wonderlic</l>
        <l id="s2:l2">haers soens, want tis haer vader;</l>
        <l id="s2:l3">waer hoerde yemant des gheliic?</l>
        <l id="s2:l4">Hi is God ende mensch te gader,</l>
        <l id="s2:l5">hi is knecht end dartoe heer,</l>
        <l id="s2:l6">hi is over al, dat is meer</l>
        <l id="s2:l7">onbegripelic, te vinden,</l>
        <l id="s2:l8">tegenwoordig ende veer;</l>
        <l id="s2:l9">waer hoerde yemant wonder meer?</l>
        <l id="s2:l10">Ten can gheen man bescriven.</l>
      </lg>
      <lg id="s3" type="stanza">
        <l id="s3:l1">Doe voert quam Ihesus Gods soen</l>
        <l id="s3:l2">van der maget pure,</l>
        <l id="s3:l3">gheliic dio lelien bloyen scoen,</l>
        <l id="s3:l4">wonder der naturen,</l>
        <l id="s3:l5">dat hi in die ionc maecht quam,</l>
        <l id="s3:l6">eer hi enich dinck began,</l>
        <l id="s3:l7">doen maecte hi hem behagen,</l>
        <l id="s3:l8">dat die borsten der reynicheit</l>
        <l id="s3:l9">gaven melc der kuslicheit</l>
        <l id="s3:l10">den ouden kynt van dagen.</l>
      </lg>
      <lg id="s4" type="stanza">
        <l id="s4:l1">Gheliic dat niet en quetst dat glas</l>
        <l id="s4:l2">daer die son schynt doere,</l>
        <l id="s4:l3">geloeff ic, dat si maget was</l>
        <l id="s4:l4">nae end ooc reyn voire.</l>
        <l id="s4:l5">Die moeder is gebenediit,</l>
        <l id="s4:l6">in wyens liiff besloten leyt</l>
        <l id="s4:l7">die Goeds soen geboren,</l>
        <l id="s4:l8">end die borsgis heilich waren,</l>
        <l id="s4:l9">die God in sinen ionge iaren</l>
        <l id="s4:l10">te suken hat vercoren.</l>
      </lg>
      <lg id="s5" type="stanza">
        <l id="s5:l1">Die heer den herdekyn ontboet</l>
        <l id="s5:l2">des snachts bi haren beesten,</l>
        <l id="s5:l3">mitten engelen bliiscap groet</l>
        <l id="s5:l4">van des coninx feesten,</l>
        <l id="s5:l5">die gewonnen had die meecht,</l>
        <l id="s5:l6">end inder cribben wel gelecht</l>
        <l id="s5:l7">in doekelkyn gewonden;</l>
        <l id="s5:l8">hi is al der warrelt heer,</l>
        <l id="s5:l9">van gedaenten scoenre meer</l>
        <l id="s5:l10">dan yemant was ghevonden.</l>
      </lg>
      <lg id="s6" type="stanza">
        <l id="s6:l1">In den doncker van der nacht</l>
        <l id="s6:l2">so wast daer alsoe lichte;</l>
        <l id="s6:l3">die prins wert inden stal gebracht,</l>
        <l id="s6:l4">die al die werelt stichte;</l>
        <l id="s6:l5">men vant hem in den wandelbant,</l>
        <l id="s6:l6">die sterren maecte mitter kant,</l>
        <l id="s6:l7">doe hi die hemel wrachte;</l>
        <l id="s6:l8">hi weende als een kynde mede,</l>
        <l id="s6:l9">die die wolken donre dede,</l>
        <l id="s6:l10">als hy voer op mit crachte.</l>
      </lg>
      <lg id="s7" type="stanza">
        <l id="s7:l1">Doe men die werrelt al bescreeff,</l>
        <l id="s7:l2">doe ginc die maecht mit kynde;</l>
        <l id="s7:l3">te Bethleem al dair sie bleeff,</l>
        <l id="s7:l4">Herodes on const niet vinden;</l>
        <l id="s7:l5">men openbaerdet inden hove,</l>
        <l id="s7:l6">die glorie singen mit groten love</l>
        <l id="s7:l7">van der weerdichede:</l>
        <l id="s7:l8">God, hiir boven in hemmelriic,</l>
        <l id="s7:l9">verleen ons menschen op eertriic</l>
        <l id="s7:l10">van gueden willen, vrede. Amen.</l>
      </lg>
    </lg>
  </text>
</song>
