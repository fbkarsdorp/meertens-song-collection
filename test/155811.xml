<?xml version='1.0' encoding='utf-8' standalone='yes'?>
<song>
  <meta>
    <id>155811</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>De nachtegaal die zong een lied</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">ALs bloemen die nu staen aen Sions watercant,</l>
        <l id="s1:l2">In 'sHeeren hof met syner rechterhandt gheplant,</l>
        <l id="s1:l3">Laet ons so vruchten geven // int leven,</l>
        <l id="s1:l4">Bequaem en goet seer vailliant,</l>
        <l id="s1:l5">Soo men claer vindt beschreven.</l>
      </lg>
      <lg id="s2" type="stanza">
        <l id="s2:l1">Een goet Boom staet gewortelt om te draghen 'tlast,</l>
        <l id="s2:l2">Soo moet een goet Mensch oock zijn in sijn sinnen vast,</l>
        <l id="s2:l3">Gegrondt nu door vruchtbaerheyt // in waerheyt,</l>
        <l id="s2:l4">Die Godt wel kent en daer op past,</l>
        <l id="s2:l5">Weet der ghedachten claerheyt.</l>
      </lg>
      <lg id="s3" type="stanza">
        <l id="s3:l1">Fijn vochtich moet een goet Boom oock, hier zijn ghestelt,</l>
        <l id="s3:l2">Also een goet mensch met Gods ghenade verselt</l>
        <l id="s3:l3">'Tis 'tgen' dat hem int groeyen // doet spoeyen</l>
        <l id="s3:l4">Hy brenght anders gheen vrucht vermelt,</l>
        <l id="s3:l5">Maer verdort, voor sijn bloeyen.</l>
      </lg>
      <lg id="s4" type="stanza">
        <l id="s4:l1">Kennen salmen eenen goeden Boom onghestoort,</l>
        <l id="s4:l2">Als hy met al sijnen tacken brenght vruchten voort</l>
        <l id="s4:l3">Den goeden Mensch ghepresen // aen desen,</l>
        <l id="s4:l4">Dat al sijn leden soo't behoort,</l>
        <l id="s4:l5">Dienen den Heer met vresen.</l>
      </lg>
      <lg id="s5" type="stanza">
        <l id="s5:l1">En dat de Mensch int herte synen Godt bemint,</l>
        <l id="s5:l2">En met den mondt ghebenedijt, als sijn lief kint,</l>
        <l id="s5:l3">Om soo Gods woordt te hooren // die ooren</l>
        <l id="s5:l4">Neyghen, die handen, wel ghesint</l>
        <l id="s5:l5">Tot den Armen vercooren.</l>
      </lg>
      <lg id="s6" type="stanza">
        <l id="s6:l1">Waer die Boomen van vruchten zijn neder ghevoeght,</l>
        <l id="s6:l2">Dats 'tghene dat des menschen herte hier verhoeght,</l>
        <l id="s6:l3">Soo doet Godt alle daghen // behaghen</l>
        <l id="s6:l4">Een vroom hert dat hem neder voeght,</l>
        <l id="s6:l5">En een ghemoet verslaghen.</l>
      </lg>
      <lg id="s7" type="stanza">
        <l id="s7:l1">En boomen die schoon bloeyen ende riecken wel,</l>
        <l id="s7:l2">Sijn goet: also die menschen die nu even snel</l>
        <l id="s7:l3">Hebben den goeden wille // en stille,</l>
        <l id="s7:l4">Devotelijck nae Gods bevel,</l>
        <l id="s7:l5">Leven sonder gheschille.</l>
      </lg>
      <lg id="s8" type="stanza">
        <l id="s8:l1">Rechten reuck geeft die bloem van eenen goeden boom,</l>
        <l id="s8:l2">Also die woorden oock hier van den Menschen vroom,</l>
        <l id="s8:l3">Gods woorden onbesweken // sy spreken,</l>
        <l id="s8:l4">Haer tongh houdense in den toom</l>
        <l id="s8:l5">Verhelen die ghebreken.</l>
      </lg>
      <lg id="s9" type="stanza">
        <l id="s9:l1">Noch brenght een goet Boom soete vruchten wel bereyt,</l>
        <l id="s9:l2">Also een goet mensch, wercken der barmherticheyt</l>
        <l id="s9:l3">Lieflijck zijn al sijn daden // en raden,</l>
        <l id="s9:l4">Woorden en wercken met bescheyt,</l>
        <l id="s9:l5">Sijn ganghen ende paden.</l>
      </lg>
      <lg id="s10" type="stanza">
        <l id="s10:l1">En Boomen die dus niet en draghen in haer tijdt</l>
        <l id="s10:l2">Die worden van den Heere dan vermaledijdt,</l>
        <l id="s10:l3">Dees vreuchd' wort haer voor oogen // ontogen</l>
        <l id="s10:l4">Haer vrienden, maghen, gaense quijt,</l>
        <l id="s10:l5">T'verlaet heeft haer bedrooghen.</l>
      </lg>
      <lg id="s11" type="stanza">
        <l id="s11:l1">Ras worden sy oock afghehouwen met der spoet,</l>
        <l id="s11:l2">Van het lieve gheselschap der heylighen goet,</l>
        <l id="s11:l3">Van hope vroech oft spade // ghenade</l>
        <l id="s11:l4">Te verwerpen, oft tijdt tot boet,</l>
        <l id="s11:l5">Haer deel valt in het quade.</l>
      </lg>
      <lg id="s12" type="stanza">
        <l id="s12:l1">Sien en sullense nemmermeer Gods aenghesicht,</l>
        <l id="s12:l2">So worden sy afgehouwen, hoort dit bericht,</l>
        <l id="s12:l3">Weest vermaent door dit singen // dees dingen</l>
        <l id="s12:l4">Neemt ter herten, wordt soo ghesticht,</l>
        <l id="s12:l5">Om goe vruchten te bringhen.</l>
      </lg>
    </lg>
  </text>
</song>
