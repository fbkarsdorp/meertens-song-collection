<?xml version='1.0' encoding='utf-8' standalone='yes'?>
<song>
  <meta>
    <id>190182</id>
    <date>
      <year-start>1561</year-start>
      <year-end>1561</year-end>
    </date>
    <location>
      <orginal-name>londen</orginal-name>
      <standard-name>London, England</standard-name>
      <coordinates>
        <lon>51.5073219</lon>
        <lat>-0.1276474</lat>
      </coordinates>
    </location>
    <tags/>
    <melody>Psalm 103 Datheen</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Danckt God, mits dat hy goed is, sonder myden</l>
        <l id="s1:l2">Want syn bermher-tigheyt blyft t’allen tyden.</l>
        <l id="s1:l3">Israel nv segghe van herten vry:</l>
        <l id="s1:l4">Dat syn goedig-heyt blyft in eewigheyden.</l>
        <l id="s1:l5">Aarons huys oock segghe, mit bescheyde,</l>
        <l id="s1:l6">Dat syn goeder-tierenheyt eewigh sy.</l>
      </lg>
      <lg id="s2" type="stanza">
        <l id="s2:l1">Die daer den Heer vreesen laet vry vermonden,</l>
        <l id="s2:l2">Dat syn bermher-tigheyt blyft t’allen stonden,</l>
        <l id="s2:l3">Doe ick in angst was, so riep ick God an:</l>
        <l id="s2:l4">End hy heeft my verhoort end ghstelt in’t breyde,</l>
        <l id="s2:l5">De wyl die Heer dan vast staet aen myn syde,</l>
        <l id="s2:l6">So vreesɇ ick niet wat my de mensch doen kan.</l>
      </lg>
      <lg id="s3" type="stanza">
        <l id="s3:l1">Die Heer is voor my, mit mynen bystandern,</l>
        <l id="s3:l2">So sal ick sien myn wil aen myn vyanden,</l>
        <l id="s3:l3">T’is beter te hopen op den Heer sacht,</l>
        <l id="s3:l4">Dan op den sterf-licken mensch te betrauwen,</l>
        <l id="s3:l5">Ia beter is’t op God syn hoop te bauwen,</l>
        <l id="s3:l6">Dan op vorsten, hoe groot sy syn gheacht.</l>
      </lg>
      <lg id="s4" type="stanza">
        <l id="s4:l1">Als wouden my vele menschen omringhen,</l>
        <l id="s4:l2">Ick hoopse, door s’Heeren naem, wel te ringhen.</l>
        <l id="s4:l3">Als wouden sy my omringhen tot leyd:</l>
        <l id="s4:l4">So sy ghedaen hebben, ick wouse alle,</l>
        <l id="s4:l5">Sonder onsicht gantslick bringhen ten valle,</l>
        <l id="s4:l6">Door des Heeren naem end bystandigheyt.</l>
      </lg>
      <lg id="s5" type="stanza">
        <l id="s5:l1">So sy my schoon als bie-swęrmen omringhen,</l>
        <l id="s5:l2">Als doornenvier sick blust haest end gheringhe,</l>
        <l id="s5:l3">So sullen sy swycken end t’ondergaen.</l>
        <l id="s5:l4">Ick hoopse, door s’Heeren naem t’oueruallen.</l>
        <l id="s5:l5">Du vyand, du heefst my willen doen vallen,</l>
        <l id="s5:l6">Męr die Heer heeft my fyn bystand ghedaen.</l>
      </lg>
      <lg id="s6" type="stanza">
        <l id="s6:l1">Die Heer is myn stęrckheyt end myn gesanghe,</l>
        <l id="s6:l2">Myn saligheyt, oock wanneer my is banghe.</l>
        <l id="s6:l3">In der gherech-ten huysen hoortmen niet</l>
        <l id="s6:l4">Anders, dan een stem vol allerley iueghden,</l>
        <l id="s6:l5">Dewyl des Hee-ren rechtɇ hand t’onser vrueghden</l>
        <l id="s6:l6">Groote dinghen ghedaen heeft mit der vliet.</l>
      </lg>
      <lg id="s7" type="stanza">
        <l id="s7:l1">S’Heeren rechtɇ hand verheuen heeft ghewesen,</l>
        <l id="s7:l2">End heeft groote daden krachtlick bewesen.</l>
        <l id="s7:l3">Stęruen sal ick niet, męr sal leuen fyn.</l>
        <l id="s7:l4">End sal s’Heeren groote węrcken verkonden,</l>
        <l id="s7:l5">Hy heeft my wel ghestraft, ick moet’t vermonden.</l>
        <l id="s7:l6">Męr heeft my niet ghegheuen in s’doods pyn.</l>
      </lg>
      <lg id="s8" type="stanza">
        <l id="s8:l1">Doet my op des tempels poort, den gherechten</l>
        <l id="s8:l2">Toegheeyghent, end inghegaen, ten rechten</l>
        <l id="s8:l3">Ick wil louen God, mit danckseggingh saen.</l>
        <l id="s8:l4">Dese poortɇ is Gods poort, waerdoor intreden</l>
        <l id="s8:l5">De gherechten, Ick wil dy Heer, danck reden,</l>
        <l id="s8:l6">Dat du my heefst verhoort end byghestaen.</l>
      </lg>
      <lg id="s9" type="stanza">
        <l id="s9:l1">De steen dien, als onnut, hebben verworpen</l>
        <l id="s9:l2">De bouwlieden, desɇ is tot s’houcks hoofd worden,</l>
        <l id="s9:l3">Mit grooter eer: dits van den Heer ghedaen.</l>
        <l id="s9:l4">End het is won-derbaer in onsen ooghen:</l>
        <l id="s9:l5">Dit is de dagh daerin wy ons wel moghen</l>
        <l id="s9:l6">Verhueghen, den die Heer heeft aengheuaen.</l>
      </lg>
      <lg id="s10" type="stanza">
        <l id="s10:l1">Wy bidden dy, O Heer, wil ons nv hoeden</l>
        <l id="s10:l2">End in deser ghelucksaemheyt behoeden,</l>
        <l id="s10:l3">Ghelucksaligh is die daer komen is,</l>
        <l id="s10:l4">Is des Heeren namɇ hooghelick ghepresen.</l>
        <l id="s10:l5">Wy die daer van des Heeren huyse wesen,</l>
        <l id="s10:l6">Alle gheluck wenschen v toe ghewiß.</l>
      </lg>
      <lg id="s11" type="stanza">
        <l id="s11:l1">Die Heer is stęrck end sal ons fyn verlichten,</l>
        <l id="s11:l2">Bindt den oschɇ aen des autaers hoorne dichte.</l>
        <l id="s11:l3">Du bist myn God, ick sal dy dancken frisch,</l>
        <l id="s11:l4">Myn God, ick sal dy, mit loue, verheffen,</l>
        <l id="s11:l5">Na Gods lof, mits dat hy goed is, wilt treffen,</l>
        <l id="s11:l6">Want syn bermher-tigheyt doch eewigh is.</l>
      </lg>
    </lg>
  </text>
</song>
