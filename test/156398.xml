<?xml version='1.0' encoding='utf-8' standalone='yes'?>
<song>
  <meta>
    <id>156398</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Ik heb gezien de tijd</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Bedroeft ende beswaert</l>
        <l id="s1:l2">Ben ick van herten seere</l>
        <l id="s1:l3">Over mijns vleesches aert,</l>
        <l id="s1:l4">Die ick niet wel can weeren,</l>
        <l id="s1:l5">Want ick my dickwils keere</l>
        <l id="s1:l6">O almachtighe God</l>
        <l id="s1:l7">Te doen nae uwe Leere,</l>
        <l id="s1:l8">Maer t'wort by wylen spot.</l>
      </lg>
      <lg id="s2" type="stanza">
        <l id="s2:l1">Als ick aensie den gang</l>
        <l id="s2:l2">Van haer die nae't vleesch leven</l>
        <l id="s2:l3">Soo wort my alsoo bang</l>
        <l id="s2:l4">Ick dencke daer beneven</l>
        <l id="s2:l5">Al heb ick my begheven</l>
        <l id="s2:l6">Onder Christus regaert,</l>
        <l id="s2:l7">Vol struyckelen en sneven</l>
        <l id="s2:l8">Soo blijft noch mynen aert.</l>
      </lg>
      <lg id="s3" type="stanza">
        <l id="s3:l1">Rebel is alle vleysch,</l>
        <l id="s3:l2">Vervult met lust der ooghen,</l>
        <l id="s3:l3">Die't gheeft zijn eyghen eysch</l>
        <l id="s3:l4">Die is heel diep bedroghen,</l>
        <l id="s3:l5">Ick segghet sonder loghen,</l>
        <l id="s3:l6">Die hier niet nau op past</l>
        <l id="s3:l7">Nae alle zijn vermoghen,</l>
        <l id="s3:l8">Die wort deerlijck verrast.</l>
      </lg>
      <lg id="s4" type="stanza">
        <l id="s4:l1">Bekennen moet ick slecht</l>
        <l id="s4:l2">Ghelijck als Paulus dede,</l>
        <l id="s4:l3">Iae met veel meerder recht</l>
        <l id="s4:l4">Dat in mijn vleysches leden</l>
        <l id="s4:l5">Gheheel niet goets woont meden,</l>
        <l id="s4:l6">O Iesu Sone Goodts,</l>
        <l id="s4:l7">Wie sal my doch ontleden,</l>
        <l id="s4:l8">Van dit lichaem des doodts.</l>
      </lg>
      <lg id="s5" type="stanza">
        <l id="s5:l1">Elendich ende cleyn</l>
        <l id="s5:l2">Ben ick o Heer van crachten</l>
        <l id="s5:l3">V Woort dat eyscht my reyn,</l>
        <l id="s5:l4">Maer ick can niets verwachten:</l>
        <l id="s5:l5">Yet goets niet een ghedachten,</l>
        <l id="s5:l6">Wt mijn eyghen waerdy,</l>
        <l id="s5:l7">Soud ick yets goets betrachten,</l>
        <l id="s5:l8">O Heer dat wercket ghy.</l>
      </lg>
      <lg id="s6" type="stanza">
        <l id="s6:l1">Roem ick my van verstant,</l>
        <l id="s6:l2">Of van eenighe daden</l>
        <l id="s6:l3">Beyde sotheyt en schant</l>
        <l id="s6:l4">Soud' ick meer op mijn laden,</l>
        <l id="s6:l5">Want sondich vele schaden</l>
        <l id="s6:l6">Zijn door mijn vleesch gheschiet,</l>
        <l id="s6:l7">Soud ick nae prijs noch raden</l>
        <l id="s6:l8">Soo waer ick min dan niet.</l>
      </lg>
      <lg id="s7" type="stanza">
        <l id="s7:l1">Vol suchten ende rou</l>
        <l id="s7:l2">Ben ick tot vele tyden,</l>
        <l id="s7:l3">O God des Hemels dou</l>
        <l id="s7:l4">Die sou my wel verblyden,</l>
        <l id="s7:l5">Cond ick boosen schijn myden</l>
        <l id="s7:l6">En doen recht alst behoort,</l>
        <l id="s7:l7">Het comt van vele zyden</l>
        <l id="s7:l8">Dat my hier in verstoort.</l>
      </lg>
      <lg id="s8" type="stanza">
        <l id="s8:l1">Elck acty speciael</l>
        <l id="s8:l2">Die my wel doet beswaren</l>
        <l id="s8:l3">Te noemen altemael</l>
        <l id="s8:l4">Dat wil ick hier noch sparen,</l>
        <l id="s8:l5">God die ons wil bewaren</l>
        <l id="s8:l6">Die isset wel bekent,</l>
        <l id="s8:l7">Die can mijn wedervaren</l>
        <l id="s8:l8">Eens maken op een ent.</l>
      </lg>
      <lg id="s9" type="stanza">
        <l id="s9:l1">In hem wil ick alleen</l>
        <l id="s9:l2">Mijn hoop en troost nu soecken</l>
        <l id="s9:l3">Met vyerighe gebeen</l>
        <l id="s9:l4">Altijt in alle hoecken,</l>
        <l id="s9:l5">Want die heylighe Boecken</l>
        <l id="s9:l6">Doen ons hier toe vermaen</l>
        <l id="s9:l7">In alle ons versoecken</l>
        <l id="s9:l8">Tot hem alleen te gaen.</l>
      </lg>
      <lg id="s10" type="stanza">
        <l id="s10:l1">Komt al die zijn belaen,</l>
        <l id="s10:l2">Met sonden overvloedich</l>
        <l id="s10:l3">Ick sal u wel ontfaen,</l>
        <l id="s10:l4">Spreeckt Christus, ick ben goedich,</l>
        <l id="s10:l5">Dus leert van my ootmoedich</l>
        <l id="s10:l6">Te zijn met herten lust,</l>
        <l id="s10:l7">Ende leeft heel sachtmoedich</l>
        <l id="s10:l8">Soo vintu ziele rust.</l>
      </lg>
      <lg id="s11" type="stanza">
        <l id="s11:l1">Een Sondaer ben ick Heer</l>
        <l id="s11:l2">Mijn hert dat is verslaghen,</l>
        <l id="s11:l3">Mijn moet die leyt ter neer</l>
        <l id="s11:l4">Om u recht te behaghen,</l>
        <l id="s11:l5">Maer bidden ende claghen</l>
        <l id="s11:l6">Moet ick en latent niet,</l>
        <l id="s11:l7">Die aen u met versaghen,</l>
        <l id="s11:l8">Verlost ghy vant verdriet.</l>
      </lg>
      <lg id="s12" type="stanza">
        <l id="s12:l1">Door bidden sonder ent,</l>
        <l id="s12:l2">En dat met vast betrouwen</l>
        <l id="s12:l3">Wert s'Rechters hert gewent</l>
        <l id="s12:l4">Al totter Wedu-vrouwen,</l>
        <l id="s12:l5">Al had hy gheen berouwen</l>
        <l id="s12:l6">Tot God voor zijn misdaet,</l>
        <l id="s12:l7">Noch voor gheen menschen schouwen,</l>
        <l id="s12:l8">Nochtans hy haer ontslaet.</l>
      </lg>
      <lg id="s13" type="stanza">
        <l id="s13:l1">Oock die daer badt om broot</l>
        <l id="s13:l2">Al word hy afghesleghen,</l>
        <l id="s13:l3">Hy claechde by nacht zijn noot,</l>
        <l id="s13:l4">En stont aen als stof reghen,</l>
        <l id="s13:l5">Al wast vrientschap gheen deghen,</l>
        <l id="s13:l6">Door onschamel ghelaet</l>
        <l id="s13:l7">Heeft hy zijn beed vercreghen,</l>
        <l id="s13:l8">Zijn gast die wert versaet.</l>
      </lg>
      <lg id="s14" type="stanza">
        <l id="s14:l1">Comter wel soo een vaer,</l>
        <l id="s14:l2">Als hem zijn Sone bede</l>
        <l id="s14:l3">Om broot of goede waer,</l>
        <l id="s14:l4">Die hem nen steen dan dede,</l>
        <l id="s14:l5">Kont ghy wat goets doen mede</l>
        <l id="s14:l6">Spreeckt Christus en zijt boos,</l>
        <l id="s14:l7">Sou God dan niet zijn vrede,</l>
        <l id="s14:l8">Gheven die bidt altoos.</l>
      </lg>
      <lg id="s15" type="stanza">
        <l id="s15:l1">Hierom door troost der Schrift</l>
        <l id="s15:l2">Gheloof en Hope noch dueren,</l>
        <l id="s15:l3">En want hier niemant blijft</l>
        <l id="s15:l4">Dan gheheel corter uren</l>
        <l id="s15:l5">En connen niet uytvueren</l>
        <l id="s15:l6">Door ons cracht, baet of schaed,</l>
        <l id="s15:l7">Soo sal ons God toestueren</l>
        <l id="s15:l8">Rijckelijck zijn ghenaed.</l>
      </lg>
      <lg id="s16" type="stanza">
        <l id="s16:l1">Tot God door Christum schoon</l>
        <l id="s16:l2">Wil ick alleene vluchten,</l>
        <l id="s16:l3">Tot den ghenaden throon</l>
        <l id="s16:l4">Met smeken en met suchten,</l>
        <l id="s16:l5">Schouwende s'Werelts cluchten,</l>
        <l id="s16:l6">Dit is nu mijn propoost</l>
        <l id="s16:l7">Gaen daerom qua geruchten</l>
        <l id="s16:l8">Des ben ick wel ghetroost.</l>
      </lg>
      <lg id="s17" type="stanza">
        <l id="s17:l1">Eer ick noch sluyt het lest,</l>
        <l id="s17:l2">Die door den Gheest verblyden,</l>
        <l id="s17:l3">En al die staen nae 't best</l>
        <l id="s17:l4">Wilt my nu helpen stryden</l>
        <l id="s17:l5">Met bidden t'allen tyden,</l>
        <l id="s17:l6">Voor my tot onsen Heer,</l>
        <l id="s17:l7">Dat hy my wel bevryden</l>
        <l id="s17:l8">Voort quaet, bid ick u seer.</l>
      </lg>
      <lg id="s18" type="stanza">
        <l id="s18:l1">Recht ende slecht behoedt</l>
        <l id="s18:l2">V knecht in alle benouwen,</l>
        <l id="s18:l3">Bid ick u Prince goedt</l>
        <l id="s18:l4">Met al die vant quaet rouwen,</l>
        <l id="s18:l5">Op dat wy moghen aenschouwen,</l>
        <l id="s18:l6">V ghenadich aenschijn</l>
        <l id="s18:l7">Als ghy oordeel sult houwen</l>
        <l id="s18:l8">In het leste termijn.</l>
      </lg>
    </lg>
  </text>
</song>
