<?xml version='1.0' encoding='utf-8' standalone='yes'?>
<song>
  <meta>
    <id>15967</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Treuren zo moet ik nacht en dag</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Druc heeft bevanghen dat herte mijn</l>
        <l id="s1:l2">van nu tot allen stonden,</l>
        <l id="s1:l3">want mi des werelts valsche venijn</l>
        <l id="s1:l4">so dicwils trect tot sonden;</l>
        <l id="s1:l5">och Jesus Heer, mijn vleisch verdriet,</l>
        <l id="s1:l6">mijn arme broscheit niet aensiet;</l>
        <l id="s1:l7">dus maect die cap die monic niet.</l>
      </lg>
      <lg id="s2" type="stanza">
        <l id="s2:l1">Och doen ic in die werelt was,</l>
        <l id="s2:l2">doe leefde ic sonder sorghen,</l>
        <l id="s2:l3">mijn vroochde wies ghelijc dat gras</l>
        <l id="s2:l4">van savonts totten morghen;</l>
        <l id="s2:l5">nu moet ic bliven al met verdriet,</l>
        <l id="s2:l6">God gheef hem ramp al diet mi riet;</l>
        <l id="s2:l7">dus maect die cap die monic niet.</l>
      </lg>
      <lg id="s3" type="stanza">
        <l id="s3:l1">Mi docht ic soud al int habijt</l>
        <l id="s3:l2">ghelijc een enghel leven,</l>
        <l id="s3:l3">vrolic leven met jolijt,</l>
        <l id="s3:l4">in Gode sijn verheven;</l>
        <l id="s3:l5">maer hoort doch, menschen, dit verdriet:</l>
        <l id="s3:l6">die menschheit mi niet achter en liet;</l>
        <l id="s3:l7">dus maect die cap die monic niet.</l>
      </lg>
      <lg id="s4" type="stanza">
        <l id="s4:l1">Ic ben gheraect al in den stric,</l>
        <l id="s4:l2">in Jesus net ghevanghen;</l>
        <l id="s4:l3">doen ic lach inder sonden slijc,</l>
        <l id="s4:l4">ghinc hi die hant mi langhen;</l>
        <l id="s4:l5">al heb ic nu dus groot onthiet,</l>
        <l id="s4:l6">nochtans so als ment wel doorsiet:</l>
        <l id="s4:l7">die cap en maect die monic niet.</l>
      </lg>
      <lg id="s5" type="stanza">
        <l id="s5:l1">Niet anders en ben ic nu ghestelt</l>
        <l id="s5:l2">dan als ic was te voren;</l>
        <l id="s5:l3">mijn vleisch dat doet mi groot ghewelt</l>
        <l id="s5:l4">van daer ic ben gheboren;</l>
        <l id="s5:l5">ic vecht altijt met groter vlijt,</l>
        <l id="s5:l6">ten baet niet wat ic put of ghiet;</l>
        <l id="s5:l7">dus maect die cap die monic niet.</l>
      </lg>
      <lg id="s6" type="stanza">
        <l id="s6:l1">Ic ben ghenijcht, ghelijc ic plach,</l>
        <l id="s6:l2">tot dansen ende tot springhen,</l>
        <l id="s6:l3">van savonts totten lichten dach</l>
        <l id="s6:l4">met blider herten te singhen;</l>
        <l id="s6:l5">des werelts sop mi noch beghiet</l>
        <l id="s6:l6">als nu met coude ende dan met hiet;</l>
        <l id="s6:l7">dus maect die cap die monic niet.</l>
      </lg>
      <lg id="s7" type="stanza">
        <l id="s7:l1">Claerlijc ist ende openbaer,</l>
        <l id="s7:l2">ten is gheen scheel te sterven,</l>
        <l id="s7:l3">slechts een doot, maer dach ende jaer</l>
        <l id="s7:l4">die eighen wil te derven;</l>
        <l id="s7:l5">seer weinich wist ic watter briet,</l>
        <l id="s7:l6">al ben ic van Maria ghevrijt:</l>
        <l id="s7:l7">dus maect die cap die monic niet.</l>
      </lg>
      <lg id="s8" type="stanza">
        <l id="s8:l1">Versiet u cans, beraet u wel,</l>
        <l id="s8:l2">die u ter oorden wilt begheven;</l>
        <l id="s8:l3">ten is voorwaer gheen kinderspel</l>
        <l id="s8:l4">ghebonden hier te leven;</l>
        <l id="s8:l5">die luysen sijn een vuil ghediert,</l>
        <l id="s8:l6">het si int hempt of oppet cleet;</l>
        <l id="s8:l7">die cap en maect die monic niet.</l>
      </lg>
      <lg id="s9" type="stanza">
        <l id="s9:l1">Sijt hoofsch van monde, dat bid ic u,</l>
        <l id="s9:l2">die waerlijc sijt van leven,</l>
        <l id="s9:l3">als gheestelike herten worden verblijt,</l>
        <l id="s9:l4">tot vroochde si hem gheerne gheven;</l>
        <l id="s9:l5">ghec waer hi die hem daer aen stiet!</l>
        <l id="s9:l6">wantet waerlic sonder arch gheschiet;</l>
        <l id="s9:l7">dus maect die cap die monic niet.</l>
      </lg>
      <lg id="s10" type="stanza">
        <l id="s10:l1">Sijn sinnen lopen noch seer wilt</l>
        <l id="s10:l2">die dit liedeken maecte,</l>
        <l id="s10:l3">een brootsac voert hi al in sijn schilt,</l>
        <l id="s10:l4">die werelt heeft hi versaket;</l>
        <l id="s10:l5">hi hoort so gheern een vrolic liet,</l>
        <l id="s10:l6">als is hi nu een priester ghewijt:</l>
        <l id="s10:l7">die cap en maect die monic niet.</l>
      </lg>
    </lg>
  </text>
</song>
