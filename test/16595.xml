<?xml version='1.0' encoding='utf-8' standalone='yes'?>
<song>
  <meta>
    <id>16595</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Het voer een maagdje over Rijn</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Het voer een maechdelijn over rijn</l>
        <l id="s1:l2">tsavonts al inder maneschijn,</l>
        <l id="s1:l3">met haer snee witte handen,</l>
        <l id="s1:l4">die winter tot haerder schanden, ia schanden.</l>
      </lg>
      <lg id="s2" type="stanza">
        <l id="s2:l1">Met dien quam daer een ridder gereden,</l>
        <l id="s2:l2">hi groette die maget tot dier stede,</l>
        <l id="s2:l3">hi seyde: ‘God groet u reyne,</l>
        <l id="s2:l4">waer om staet ghi hier alleyne? ia alleyne?’</l>
      </lg>
      <lg id="s3" type="stanza">
        <l id="s3:l1">- ‘Waer om dat ic hier alleyne stae?</l>
        <l id="s3:l2">dat doet dat ic gheenen boel en hae,</l>
        <l id="s3:l3">die ick met herten meyne,</l>
        <l id="s3:l4">daerom stae ic hier alleyne, ia alleyne.’</l>
      </lg>
      <lg id="s4" type="stanza">
        <l id="s4:l1">- ‘Och maechdelijn, woudy met mi gaen,</l>
        <l id="s4:l2">ic soude u leyen daer rooskens staen,</l>
        <l id="s4:l3">so verre aen gheender groender heyden,</l>
        <l id="s4:l4">daer schaepen ende lammeren weyden, ia weyden.’</l>
      </lg>
      <lg id="s5" type="stanza">
        <l id="s5:l1">- ‘Crijchsman ghi zijt te hooch geboren,</l>
        <l id="s5:l2">ic ontsie so seere mijns vaders toren,</l>
        <l id="s5:l3">ic wilt mijnder moeder vraghen,</l>
        <l id="s5:l4">oft ic metten lantsknecht mach waghen, ia waghen.’</l>
      </lg>
      <lg id="s6" type="stanza">
        <l id="s6:l1">‘Och moeder,’ seyt si, ‘moeder mijn,</l>
        <l id="s6:l2">nu wecket mi inder maneschijn,</l>
        <l id="s6:l3">laet mi die lammeren weyden,</l>
        <l id="s6:l4">so verre aen gheender groender heyden, ia heyden.’</l>
      </lg>
      <lg id="s7" type="stanza">
        <l id="s7:l1">- ‘Och dochter, ghi zijt noch wel te cleyn,</l>
        <l id="s7:l2">ghi slaept noch wel een iaer alleyn;</l>
        <l id="s7:l3">tsoheyme so sult ghi blijven,</l>
        <l id="s7:l4">ende spinnen die groene side, ia side.’</l>
      </lg>
      <lg id="s8" type="stanza">
        <l id="s8:l1">- ‘Dat ic tsoheyme blijven moet,</l>
        <l id="s8:l2">dat doet mijnder herten groote wederspoet,</l>
        <l id="s8:l3">die lantsknecht mach mi werden,</l>
        <l id="s8:l4">desghelijcx en was noyt opter aerden, ia aerden.’</l>
      </lg>
      <lg id="s9" type="stanza">
        <l id="s9:l1">Die moeder sloot haer dore toe,</l>
        <l id="s9:l2">dat maechdelijn spranck ter veynster wt,</l>
        <l id="s9:l3">si wilde den lantsknecht haven,</l>
        <l id="s9:l4">haer leven woude si wagen, ia wagen,</l>
      </lg>
      <lg id="s10" type="stanza">
        <l id="s10:l1">Die dit liedeken eerstwerf sanck,</l>
        <l id="s10:l2">een vroom lantsknecht is hi ghenaemt.</l>
        <l id="s10:l3">hi hevet wel ghesonghen;</l>
        <l id="s10:l4">van die alder liefste is hi gedronghen, ia gedronghen.</l>
      </lg>
    </lg>
  </text>
</song>
