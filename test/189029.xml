<?xml version='1.0' encoding='utf-8' standalone='yes'?>
<song>
  <meta>
    <id>189029</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Een aardig vrouwtje heeft mij bedrogen</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Verstroyde pelgrims uyt vele steden,</l>
        <l id="s1:l2">Als ledekens Christi,</l>
        <l id="s1:l3">Die gehoorsamelijck zijn getreden,</l>
        <l id="s1:l4">Int cleyn schipken Petri:</l>
        <l id="s1:l5">daer zijt ghy worden vry,</l>
        <l id="s1:l6">En genadich ontsleghen,</l>
        <l id="s1:l7">van Gods toornighe bloet,</l>
        <l id="s1:l8">soeckt gheen cromme zijt weghen,</l>
        <l id="s1:l9">maer nu voortaen ter deghen,</l>
        <l id="s1:l10">u pelgrimagie doet.</l>
      </lg>
      <lg id="s2" type="stanza">
        <l id="s2:l1">Diet pelgrimagie hebt aengenomen,</l>
        <l id="s2:l2">nat nieuw Ierusalem,</l>
        <l id="s2:l3">als een vercierde bruyt (met den vromen)</l>
        <l id="s2:l4">hoort dijn bruydegoms stem,</l>
        <l id="s2:l5">En wijck geensins van hem:</l>
        <l id="s2:l6">maer schaepkens goedertiere</l>
        <l id="s2:l7">Volcht den goet herder na,</l>
        <l id="s2:l8">Al ist schip in dangiere,</l>
        <l id="s2:l9">Peynst dat wqy met den vyere,</l>
        <l id="s2:l10">Dienen ghepurgeert claer.</l>
      </lg>
      <lg id="s3" type="stanza">
        <l id="s3:l1">Aent vyers purgeeren in allen hoecken</l>
        <l id="s3:l2">En verwondert u niet,</l>
        <l id="s3:l3">Ghelijck oft u door sulcx besoecken,</l>
        <l id="s3:l4">Wat nieuwe ware geschiet,</l>
        <l id="s3:l5">Maer so Petrus bediedt,</l>
        <l id="s3:l6">T'lijden Christo verduldich,</l>
        <l id="s3:l7">Wilt hier deelachtich zijn,</l>
        <l id="s3:l8">Al stormet menichvuldich,</l>
        <l id="s3:l9">Ghelijck Pelgrims zijn schuldich</l>
        <l id="s3:l10">Vreest gheen rijcklijck ghepijn.</l>
      </lg>
      <lg id="s4" type="stanza">
        <l id="s4:l1">Het tijtlijck ghepijn sal overvloedich,</l>
        <l id="s4:l2">T'schipken bestormen wel,</l>
        <l id="s4:l3">Maer men moet niet draeyen wanckelmoedich,</l>
        <l id="s4:l4">Met alle winden fel,</l>
        <l id="s4:l5">Maer na sHeeren bevel,</l>
        <l id="s4:l6">Altijt recht deure varen,</l>
        <l id="s4:l7">Sonder yet omme sien,</l>
        <l id="s4:l8">Al rijsender zeebaren,</l>
        <l id="s4:l9">Seyl, mast wilt wel bewaren,</l>
        <l id="s4:l10">En het roer boven dien,</l>
      </lg>
      <lg id="s5" type="stanza">
        <l id="s5:l1">Het roer der tonghen Christelijc bedwinghen</l>
        <l id="s5:l2">Doet t'schipken, voordeel groot,</l>
        <l id="s5:l3">Dus wilt uwe woorden niet fout bespringen</l>
        <l id="s5:l4">Op dat ghy weet ter noot,</l>
        <l id="s5:l5">Hoe ghy sonder aenstoot,</l>
        <l id="s5:l6">Antwoordet vroech en spade,</l>
        <l id="s5:l7">Alsoot nutst dient ghedaen,</l>
        <l id="s5:l8">Die anders tsijnder schade,</l>
        <l id="s5:l9">Met vleys bloet gaet te rade,</l>
        <l id="s5:l10">Mach gheen Christen bestaen.</l>
      </lg>
      <lg id="s6" type="stanza">
        <l id="s6:l1">Die niet en is met Christo eendrachtich,</l>
        <l id="s6:l2">Teghen hem so is die,</l>
        <l id="s6:l3">En wie niet vergadert met hem waerachtich</l>
        <l id="s6:l4">Die verstroyt als partye,</l>
        <l id="s6:l5">Dus Christi compangie,</l>
        <l id="s6:l6">Wilt Noachs daet doorgronden,</l>
        <l id="s6:l7">Wien d'arcke heeft bevrijt,</l>
        <l id="s6:l8">maer die daer buyten stonden,</l>
        <l id="s6:l9">Heeft de suntvloet verslonden.</l>
        <l id="s6:l10">so Genesis belijt.</l>
      </lg>
      <lg id="s7" type="stanza">
        <l id="s7:l1">Dus alle die zijt na Gods raet getrouwe</l>
        <l id="s7:l2">Wt Sodoma ghescheen,</l>
        <l id="s7:l3">Wilt geensins slachten Loths huysvrouwe</l>
        <l id="s7:l4">Die verkeert is onreen,</l>
        <l id="s7:l5">In een harden soutsteen,</l>
        <l id="s7:l6">D'Israelijten mede,</l>
        <l id="s7:l7">Verlost uyt Pharaos handt,</l>
        <l id="s7:l8">Om d'onghehoorzaemhede,</l>
        <l id="s7:l9">Bleven buyten die stede,</l>
        <l id="s7:l10">Van het beloofde landt.</l>
      </lg>
      <lg id="s8" type="stanza">
        <l id="s8:l1">Aen dees figueren vol gheests virtuyten,</l>
        <l id="s8:l2">Elck hem spieghelen mach,</l>
        <l id="s8:l3">Die met het schipken zijn, die staen buyten,</l>
        <l id="s8:l4">Dit is claer als den dach,</l>
        <l id="s8:l5">Hierom sonder verdrach,</l>
        <l id="s8:l6">(Die willen salich wesen</l>
        <l id="s8:l7">als t'oordeel openbaert)</l>
        <l id="s8:l8">treckt int schipken gepresen,</l>
        <l id="s8:l9">Van den sontvloet by desen,</l>
        <l id="s8:l10">Sult ghy worden bewaert.</l>
      </lg>
      <lg id="s9" type="stanza">
        <l id="s9:l1">Int schipken Petri Gods gemeente,</l>
        <l id="s9:l2">wert bewaert wijf en man,</l>
        <l id="s9:l3">die als vleesch, been van Christi ghebeente,</l>
        <l id="s9:l4">Tschipkens last nemen an,</l>
        <l id="s9:l5">ende den sontvloet can,</l>
        <l id="s9:l6">den genen niet zijn schalich,</l>
        <l id="s9:l7">wiens daedt Christelijck blijckt,</l>
        <l id="s9:l8">dus broeders generalich,</l>
        <l id="s9:l9">Wilt ghy lien werden salich,</l>
        <l id="s9:l10">Wt tschipken niet en wijckt.</l>
      </lg>
      <lg id="s10" type="stanza">
        <l id="s10:l1">Wijckt niet ter rechter noch ter slincker zijdt</l>
        <l id="s10:l2">dan waert recht henen voort</l>
        <l id="s10:l3">dat ghy niet met die vermaledijde,</l>
        <l id="s10:l4">in den sontvloet versmoort,</l>
        <l id="s10:l5">dus wandelt soot behoort,</l>
        <l id="s10:l6">en poocht een volck te zijne,</l>
        <l id="s10:l7">dat God van herten meent,</l>
        <l id="s10:l8">acht niet op 't vervolchs pijne,</l>
        <l id="s10:l9">noch doe tschipken ten fijne,</l>
        <l id="s10:l10">Zee stormich wert vercleent.</l>
      </lg>
      <lg id="s11" type="stanza">
        <l id="s11:l1">Tschipken Petri moet veel stormen lijden,</l>
        <l id="s11:l2">van menighen vyant,</l>
        <l id="s11:l3">Doorsteken van doornen aen allen zijden,</l>
        <l id="s11:l4">vand sonne sweet verbrant,</l>
        <l id="s11:l5">Ia al swerelts samblant,</l>
        <l id="s11:l6">en een zee der ellenden</l>
        <l id="s11:l7">Voor t'schipken Petri hier,</l>
        <l id="s11:l8">Wolven, leyders der blenden,</l>
        <l id="s11:l9">Willen dit aschipken schenden,</l>
        <l id="s11:l10">En brenghen in dangier.</l>
      </lg>
      <lg id="s12" type="stanza">
        <l id="s12:l1">Hierom siet wel toe die zijn gheseten</l>
        <l id="s12:l2">Int schipken Petri cleyn,</l>
        <l id="s12:l3">Want daer zijn veel valsche Propheten</l>
        <l id="s12:l4">Binnen des werelts pleyn,</l>
        <l id="s12:l5">Secte makers onreyn,</l>
        <l id="s12:l6">Lasteraers te verachten,</l>
        <l id="s12:l7">Christi vercoren bruyt,</l>
        <l id="s12:l8">Dus elck wil hem wel wachten,</l>
        <l id="s12:l9">Voor des roovers vercrachten,</l>
        <l id="s12:l10">So ons Paulus waerschuyt.</l>
      </lg>
      <lg id="s13" type="stanza">
        <l id="s13:l1">Sielroovers die t'schipken wilden breken</l>
        <l id="s13:l2">Als Hymineus boos,</l>
        <l id="s13:l3">En Philotus t'gheloof afgheweken,</l>
        <l id="s13:l4">Oft Hermogenes loos,</l>
        <l id="s13:l5">En ander die altoos:</l>
        <l id="s13:l6">T'schpken Petri bevechten,</l>
        <l id="s13:l7">Seer vleeschelijck gesint,</l>
        <l id="s13:l8">Sulck afvallighe knechten,</l>
        <l id="s13:l9">Sal de Heere wel rechten,</l>
        <l id="s13:l10">Als sijn oordeel begint.</l>
      </lg>
      <lg id="s14" type="stanza">
        <l id="s14:l1">Die t'schipken Petri twistich beroeren</l>
        <l id="s14:l2">Onder een schijn bedeckt,</l>
        <l id="s14:l3">En valsche leere willen invoeren,</l>
        <l id="s14:l4">Of vleeschelijck zijn bevleckt,</l>
        <l id="s14:l5">Sulck volck als imperfeckt,</l>
        <l id="s14:l6">Mach t'schipken niet verdraghen,</l>
        <l id="s14:l7">Want tis al deesem suer,</l>
        <l id="s14:l8">Dus na Pauli ghewaghen,</l>
        <l id="s14:l9">T'suer deech moetmen uytvaghen,</l>
        <l id="s14:l10">Om worden een deech puer.</l>
      </lg>
      <lg id="s15" type="stanza">
        <l id="s15:l1">Aldus wat stormen t'schipken aenwayen</l>
        <l id="s15:l2">Dies niet moedeloos leeft</l>
        <l id="s15:l3">Maer steeckt t'vendel uyt en latet blaeyen,</l>
        <l id="s15:l4">Gods woort te kennen gheeft,</l>
        <l id="s15:l5">En vreest, verschrickt, noch beest,</l>
        <l id="s15:l6">Gheensins voor u vyanden,</l>
        <l id="s15:l7">Zijnde een groot ghetal,</l>
        <l id="s15:l8">Door Gods crachtighe handen,</l>
        <l id="s15:l9">Tot zijnder tijt ter schanden,</l>
        <l id="s15:l10">Sullen noch comen al,</l>
      </lg>
      <lg id="s16" type="stanza">
        <l id="s16:l1">Hoe t'schipken van vyanden onreyne</l>
        <l id="s16:l2">Hier lijdt stormich ghewelt,</l>
        <l id="s16:l3">Hebt goeden moet ghy hoopken cleyne,</l>
        <l id="s16:l4">V haeyren zijn ghetelt,</l>
        <l id="s16:l5">Niet een werter ghevelt,</l>
        <l id="s16:l6">Sonder des Heeren wille,</l>
        <l id="s16:l7">Dus vreest gheen stormen fel</l>
        <l id="s16:l8">Maer zijt vry van gheschille,</l>
        <l id="s16:l9">Lijdt strijdt en swijcht al stille,</l>
        <l id="s16:l10">God salt wreken wel.</l>
      </lg>
      <lg id="s17" type="stanza">
        <l id="s17:l1">Gheeft hem de wrake om u verstercken</l>
        <l id="s17:l2">Die alle herten kent,</l>
        <l id="s17:l3">Op den voleynder Iesum wilt mercken,</l>
        <l id="s17:l4">T'gheloofs hertoghe jent,</l>
        <l id="s17:l5">Die op dit fondament,</l>
        <l id="s17:l6">Tot in den eyndt vast blijven,</l>
        <l id="s17:l7">Werden los van verdriet,</l>
        <l id="s17:l8">Al soumen u ontlieven,</l>
        <l id="s17:l9">Broeders laet u doch drijven,</l>
        <l id="s17:l10">Wt t'schipken Petri niet,</l>
      </lg>
      <lg id="s18" type="stanza">
        <l id="s18:l1">Wat van t'schip Petri meer is te seggen</l>
        <l id="s18:l2">D'welck lijdt menich tempeest.</l>
        <l id="s18:l3">Dat mach een yeghelijck overlegghen,</l>
        <l id="s18:l4">Met d'salve van Gods gheest,</l>
        <l id="s18:l5">Die God van herten vreest</l>
        <l id="s18:l6">Mach hier uyt eenseels leeren,</l>
        <l id="s18:l7">Datmen niet dienen en can,</l>
        <l id="s18:l8">Twee contrarie Heeren</l>
        <l id="s18:l9">Oft d'een salmen blameeren,</l>
        <l id="s18:l10">En d'ander hanghen an,</l>
      </lg>
      <lg id="s19" type="stanza">
        <l id="s19:l1">Die God int dienen boven al beminnen,</l>
        <l id="s19:l2">En Mammon hebt versaeckt,</l>
        <l id="s19:l3">Laet u licht lichten buyten en binnen,</l>
        <l id="s19:l4">En versamelinghe maeckt,</l>
        <l id="s19:l5">Te meer dat den dach naeckt,</l>
        <l id="s19:l6">Vermaen, straft, dreycht eenpaerlijck,</l>
        <l id="s19:l7">Het zy tijt of ontijt,</l>
        <l id="s19:l8">Houdt u antwoort eerbaerlijck,</l>
        <l id="s19:l9">En thoont metter daet claerlijck,</l>
        <l id="s19:l10">Dat ghy Gods kinders zijt.</l>
      </lg>
      <lg id="s20" type="stanza">
        <l id="s20:l1">Ist dat ghy hem aenroept tot eenen Vader,</l>
        <l id="s20:l2">Die gheen persoon neemt merck,</l>
        <l id="s20:l3">Maer oordeelt oprecht als wijs berader,</l>
        <l id="s20:l4">Na eens yeghelijcks werck,</l>
        <l id="s20:l5">V wandelinghe sterck,</l>
        <l id="s20:l6">Den tijt dijns pelgrimagie,</l>
        <l id="s20:l7">Met vreesen overbrengt,</l>
        <l id="s20:l8">En in s'werelts bosschagie,</l>
        <l id="s20:l9">Als pelgrims met coragie,</l>
        <l id="s20:l10">Des vleesche lusten bedwingt.</l>
      </lg>
      <lg id="s21" type="stanza">
        <l id="s21:l1">Als vreemde Pelgrims laet u vermanen.</l>
        <l id="s21:l2">Met Petri woorden vroet,</l>
        <l id="s21:l3">Dat ghy in dees zee (het dal der tranen)</l>
        <l id="s21:l4">Een wandelinghe goet,</l>
        <l id="s21:l5">Onder d'Heydenen doet,</l>
        <l id="s21:l6">Op dat die u verknijsen,</l>
        <l id="s21:l7">En maken groot gheclach,</l>
        <l id="s21:l8">V goey wercken sien rijsen,</l>
        <l id="s21:l9">En de God moghen prijsen,</l>
        <l id="s21:l10">In den beproefden dach.</l>
      </lg>
      <lg id="s22" type="stanza">
        <l id="s22:l1">O ghy Pelgrims na Petri sentency,</l>
        <l id="s22:l2">Wandelt also t'betaemt,</l>
        <l id="s22:l3">En hebt een goede consciency,</l>
        <l id="s22:l4">Dat sy worden beschaemt,</l>
        <l id="s22:l5">Die u hebben gheblaemt,</l>
        <l id="s22:l6">Vant converseren weerdich,</l>
        <l id="s22:l7">In Christo Iesu fijn,</l>
        <l id="s22:l8">Acht niet dien spot lichtveerdich,</l>
        <l id="s22:l9">Maer blijft int goet volheerdich,</l>
        <l id="s22:l10">So sult ghy salich zijn.</l>
      </lg>
      <lg id="s23" type="stanza">
        <l id="s23:l1">Om die salicheyt ist ons te doene,</l>
        <l id="s23:l2">Door Christi doot ghewrocht,</l>
        <l id="s23:l3">Waer na alle de Propheten coene,</l>
        <l id="s23:l4">Neerstich hebben ghesocht,</l>
        <l id="s23:l5">Dus broeders wel bedocht,</l>
        <l id="s23:l6">Wilt schrift broken noch vonden,</l>
        <l id="s23:l7">Maer leeft na Gods ghebodt,</l>
        <l id="s23:l8">Elck wil sonder vercouden,</l>
        <l id="s23:l9">Hem int schip Petri houden,</l>
        <l id="s23:l10">Oorlof hier mede een slot.</l>
      </lg>
    </lg>
  </text>
</song>
