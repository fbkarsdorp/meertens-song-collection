<?xml version='1.0' encoding='utf-8' standalone='yes'?>
<song>
  <meta>
    <id>18257</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Rijke God verleen ons avontuur</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Rijck God verleent ons avontuer,’</l>
        <l id="s1:l2">sprack daer een frische ionghelinck,</l>
        <l id="s1:l3">‘dat ic mach comen binnen den muer,</l>
        <l id="s1:l4">daer woont die alderliefste mijn.</l>
        <l id="s1:l5">Rijck God, gheeft raet;</l>
        <l id="s1:l6">die wachter en is mijn vriendeken niet,</l>
        <l id="s1:l7">dat dunct mi quaet.’</l>
      </lg>
      <lg id="s2" type="stanza">
        <l id="s2:l1">Die ioncfrou niet so vaste en sliep,</l>
        <l id="s2:l2">si hadde verhoort den ionghelinck;</l>
        <l id="s2:l3">seer haestelijck si ter veynster liep,</l>
        <l id="s2:l4">si bant een coordeken aenden rinc.</l>
        <l id="s2:l5">daer na niet lanck,</l>
        <l id="s2:l6">doen si dat coordeken dale liet,</l>
        <l id="s2:l7">den rinck die clanck.</l>
      </lg>
      <lg id="s3" type="stanza">
        <l id="s3:l1">Die wachter niet so vast en sliep,</l>
        <l id="s3:l2">hi hadde verhoort den rincxs gheluyt;</l>
        <l id="s3:l3">seer haestelijck hi ter tinnen liep,</l>
        <l id="s3:l4">hi stack zijn hooft ter veynster wt.</l>
        <l id="s3:l5">Hi sprac: ‘wie is daer?’</l>
        <l id="s3:l6">Die iongelinc neder ter aerden viel</l>
        <l id="s3:l7">van grooter vaer.</l>
      </lg>
      <lg id="s4" type="stanza">
        <l id="s4:l1">Die ioncfrou sprack met sinnen verstoort:</l>
        <l id="s4:l2">‘wat isser, wachter, dat u deert?</l>
        <l id="s4:l3">Het zijn mijn veynsteren die ghi hoort,</l>
        <l id="s4:l4">die herren zijn drooghe ende onghesmeert,</l>
        <l id="s4:l5">maect mi niet gram;</l>
        <l id="s4:l6">ic sie al na den lichten dach,</l>
        <l id="s4:l7">al oft hi yet quam.’</l>
      </lg>
      <lg id="s5" type="stanza">
        <l id="s5:l1">Hi sprack: ‘joncfrou en belghet u niet,</l>
        <l id="s5:l2">ick doe als een goet wachterkijn;</l>
        <l id="s5:l3">den lichten dach, daer ghi na siet,</l>
        <l id="s5:l4">dat is die alderliefste dijn;</l>
        <l id="s5:l5">stille heymelijck swijcht;</l>
        <l id="s5:l6">want quaem int claer, wi waren voorwaer</l>
        <l id="s5:l7">ons levens quijt.’</l>
      </lg>
      <lg id="s6" type="stanza">
        <l id="s6:l1">Die ionghelinc sprac: ‘och wachter goet,</l>
        <l id="s6:l2">wilt ons niet melden door u duecht:</l>
        <l id="s6:l3">daer mocht of comen groot onmoet;</l>
        <l id="s6:l4">wat schadet dat wi twee zijn verhuecht?’</l>
        <l id="s6:l5">Hi sprac: ‘ic sal:</l>
        <l id="s6:l6">nu gaet al daert die liefste begheert;</l>
        <l id="s6:l7">maect gheen gheschal.’</l>
      </lg>
      <lg id="s7" type="stanza">
        <l id="s7:l1">Al in den rinck sette hi sinen voet,</l>
        <l id="s7:l2">ghelijck hi dikwils hadde ghedaen;</l>
        <l id="s7:l3">si haelde hem op al metter spoet</l>
        <l id="s7:l4">seer vriendelijck was hi daer ontfaen.</l>
        <l id="s7:l5">In corter stont</l>
        <l id="s7:l6">si custe hem meer dan duysent werven</l>
        <l id="s7:l7">aen sinen mont.</l>
      </lg>
      <lg id="s8" type="stanza">
        <l id="s8:l1">‘Och, willecome,’ seyt si, ‘soete lief,</l>
        <l id="s8:l2">mi en quam mijn dagen noeyt liever gast;</l>
        <l id="s8:l3">nu laet ons met genoechte zijn,</l>
        <l id="s8:l4">wi willen gaen drincken den coelen wijn;</l>
        <l id="s8:l5">wi worden gewacht:</l>
        <l id="s8:l6">die wachter sal sinen horen blasen</l>
        <l id="s8:l7">als coemt den dach.’</l>
      </lg>
      <lg id="s9" type="stanza">
        <l id="s9:l1">Een corte wijle was daer niet lanck,</l>
        <l id="s9:l2">die wachter sanck zijn dagheliet.</l>
        <l id="s9:l3">In sinen armen dat hijse nam;</l>
        <l id="s9:l4">het scheyden was hem een groot verdriet:</l>
        <l id="s9:l5">‘och, leyder dach,</l>
        <l id="s9:l6">ghi doet mi vander liefster scheyden</l>
        <l id="s9:l7">die ic oeyt sach.’</l>
      </lg>
    </lg>
  </text>
</song>
