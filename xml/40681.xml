<?xml version='1.0' encoding='utf-8' standalone='yes'?>
<song>
  <meta>
    <id>40681</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ik stond op hoge bergen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ic stont op hoogen bergen,</l>
        <l id="s1:l2">ic sach ter zee waert in,</l>
        <l id="s1:l3">ic sach een scheepken drijven</l>
        <l id="s1:l4">daer waren drie ruyters in,</l>
        <l id="s1:l5">den eenen stont in minen sin.</l>
      </lg>
      <lg id="s2" type="stanza">
        <l id="s2:l1">Den alder ioncsten ruyter</l>
        <l id="s2:l2">die in dat scheepken was,</l>
        <l id="s2:l3">die scanc mi eens te drincken</l>
        <l id="s2:l4">den wijn al uit een glas.</l>
        <l id="s2:l5">God loons hem die dat was.</l>
      </lg>
      <lg id="s3" type="stanza">
        <l id="s3:l1">‘Ick brenghet u, cleyn haveloos meysken,</l>
        <l id="s3:l2">ghi zijt van haven bloot;</l>
        <l id="s3:l3">om dat ghy een cleyn haveloos meysken zijt,</l>
        <l id="s3:l4">daer om ick u laten moet,</l>
        <l id="s3:l5">ghi en hebter, ia, gheen goet.’</l>
      </lg>
      <lg id="s4" type="stanza">
        <l id="s4:l1">- ‘Ben ick een cleyn haveloos meysken,</l>
        <l id="s4:l2">ick en bens alleyne niet;</l>
        <l id="s4:l3">in een cloosterken wil ic rijden,</l>
        <l id="s4:l4">God loons hem diet mi riet,</l>
        <l id="s4:l5">dat ic wt alle genoechten sciet.’</l>
      </lg>
      <lg id="s5" type="stanza">
        <l id="s5:l1">- ‘Och ioncfrou nonne, als ghy te clooster gaet</l>
        <l id="s5:l2">ende als ghi wijnge ontfaet,</l>
        <l id="s5:l3">hoe geerne soude ick weten</l>
        <l id="s5:l4">hoe u die nonne cleyder staen,</l>
        <l id="s5:l5">als ghi in een clooster wilt gaen.’</l>
      </lg>
      <lg id="s6" type="stanza">
        <l id="s6:l1">Mer doen si in dat clooster quam,</l>
        <l id="s6:l2">haer vader die was doot;</l>
        <l id="s6:l3">men vant in al myns heren lant</l>
        <l id="s6:l4">geen rijcker kind ende was groot,</l>
        <l id="s6:l5">ende niet van haven bloot.</l>
      </lg>
      <lg id="s7" type="stanza">
        <l id="s7:l1">Den ruyter had so haest vernomen,</l>
        <l id="s7:l2">hi sprac: ‘sadelt mi myn paert:</l>
        <l id="s7:l3">dat si int clooster is gecomen,</l>
        <l id="s7:l4">dat mynder herten so sere deert,</l>
        <l id="s7:l5">het is mi wel rijdens waert.’</l>
      </lg>
      <lg id="s8" type="stanza">
        <l id="s8:l1">Mer doen hi voor dat clooster quam,</l>
        <l id="s8:l2">hi clopte aen den rinc:</l>
        <l id="s8:l3">‘waer is dat ioncste nonneken,</l>
        <l id="s8:l4">dat hier lest wijnge ontfinc?</l>
        <l id="s8:l5">het is so schoonen kint.’</l>
      </lg>
      <lg id="s9" type="stanza">
        <l id="s9:l1">- ‘Dat alder ioncste nonneken</l>
        <l id="s9:l2">en mach niet comen wt,</l>
        <l id="s9:l3">si sidt al hier besloten</l>
        <l id="s9:l4">ende si is Jesus bruyt;</l>
        <l id="s9:l5">si looft hem overluyt.’</l>
      </lg>
      <lg id="s10" type="stanza">
        <l id="s10:l1">Dat alder ioncste nonneken</l>
        <l id="s10:l2">ghinc voor den ruyter staen,</l>
        <l id="s10:l3">haer hayrken was afgescoren,</l>
        <l id="s10:l4">die minne was al ghedaen,</l>
        <l id="s10:l5">nonne cleederen had si aen.</l>
      </lg>
      <lg id="s11" type="stanza">
        <l id="s11:l1">‘Ghi moecht wel thuyswaert rijden,</l>
        <l id="s11:l2">stout ruyter, ghi moecht wel gaen;</l>
        <l id="s11:l3">ghi moecht een ander verkiesen,</l>
        <l id="s11:l4">mijn minnen is al ghedaen,</l>
        <l id="s11:l5">ick hebbe een ander leven aenghegaen.</l>
      </lg>
      <lg id="s12" type="stanza">
        <l id="s12:l1">‘Doen ic een cleyn haveloos meysken was,</l>
        <l id="s12:l2">doen stiet ghi mi metten voet,</l>
        <l id="s12:l3">om dat ic ionc ende arm was;</l>
        <l id="s12:l4">ic en hadde doen gheen spoet,</l>
        <l id="s12:l5">stelt nu te vreden uwen moet.’</l>
      </lg>
    </lg>
  </text>
</song>
