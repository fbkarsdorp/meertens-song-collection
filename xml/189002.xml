<?xml version='1.0' encoding='utf-8' standalone='yes'?>
<song>
  <meta>
    <id>189002</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Auprès de vous secrètement</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Almachtich God,</l>
        <l id="s1:l2">des sondaers doot doorstralen,</l>
        <l id="s1:l3">Begheert ghy niet, maer dat hy omme went</l>
        <l id="s1:l4">En leve sonder ent,</l>
        <l id="s1:l5">T'ghenadich lot,</l>
        <l id="s1:l6">Laet Heere op my dalen,</l>
        <l id="s1:l7">Want de sonden brenghende in sdoodts torment.</l>
        <l id="s1:l8">Zijn wy altijts omtrent,</l>
        <l id="s1:l9">Ia Adams aert//heeft oyt beswaert,</l>
        <l id="s1:l10">My sondaer teere//vol van verseere,</l>
        <l id="s1:l11">Vleeschelijck doorstraelt//lach te verdwaelt,</l>
        <l id="s1:l12">Vervreemt heel van u leere,</l>
        <l id="s1:l13">Ick was bespiet,</l>
        <l id="s1:l14">Van Sathan, maer o Heere</l>
        <l id="s1:l15">Die sonden in mijner jonckheyt gheschiet,</l>
        <l id="s1:l16">En wilt ghedencken niet.</l>
      </lg>
      <lg id="s2" type="stanza">
        <l id="s2:l1">Sondich doorwont</l>
        <l id="s2:l2">Was t'begin van mijn leven,</l>
        <l id="s2:l3">Ia in sonden heeft my na schrifts vermaen,</l>
        <l id="s2:l4">Min moedere ontfaen,</l>
        <l id="s2:l5">Dus onghesont,</l>
        <l id="s2:l6">Hadd' ick oock wel ghebleven,</l>
        <l id="s2:l7">En hadde o eeuwich vaderlijck graen,</l>
        <l id="s2:l8">V goetheyt niet ghedaen,</l>
        <l id="s2:l9">Die my ghelaeft//heeft en begaeft,</l>
        <l id="s2:l10">Met u ghenade//bevrijdt van quade</l>
        <l id="s2:l11">Want door mijn cracht//had ic geen macht,</l>
        <l id="s2:l12">Dan veel sondich van dade,</l>
        <l id="s2:l13">Ick was als wiet,</l>
        <l id="s2:l14">Dus roep ick vroech en spade,</l>
        <l id="s2:l15">De sonden in mijnder jonckheyt gheschiet,</l>
        <l id="s2:l16">En wilt ghedencken niet.</l>
      </lg>
      <lg id="s3" type="stanza">
        <l id="s3:l1">Ick meynde wel,</l>
        <l id="s3:l2">Een recht Christen te zijne,</l>
        <l id="s3:l3">Maer als ick my selven sach openbaer,</l>
        <l id="s3:l4">In des gheests spieghel claer,</l>
        <l id="s3:l5">Aertsch boos en fel,</l>
        <l id="s3:l6">Buyten is woorts doctrine,</l>
        <l id="s3:l7">Heb ick my bevonden vol sonden swaer,</l>
        <l id="s3:l8">Vleeschelijck ghesint eenpaer,</l>
        <l id="s3:l9">Duyster ghesicht//so was mijn licht,</l>
        <l id="s3:l10">mijn waerheyt oncrachtich//was leugenachtich,</l>
        <l id="s3:l11">mijn gherechticheyt//vol sonden planteyt,</l>
        <l id="s3:l12">mijn leven was de doot waerachtich,</l>
        <l id="s3:l13">Vol van verdriet</l>
        <l id="s3:l14">Was ick, maer Heer almachtich,</l>
        <l id="s3:l15">De sonden in mijnder jonckheyt gheschiet,</l>
        <l id="s3:l16">En wilt ghedencken niet.</l>
      </lg>
      <lg id="s4" type="stanza">
        <l id="s4:l1">MetPaulo naeckt,</l>
        <l id="s4:l2">mach ick oock wel ghewaghen</l>
        <l id="s4:l3">Datter in mijn vleesch, gheheel geschoffiert</l>
        <l id="s4:l4">Net goets heeft ghelogiert,</l>
        <l id="s4:l5">maer onvolmaeckt</l>
        <l id="s4:l6">Was ick oyt al mijn daghen</l>
        <l id="s4:l7">Levende als een die niet van sonden viert,</l>
        <l id="s4:l8">Goddeloos ghemaniert</l>
        <l id="s4:l9">Sonder ghetal//so was ick al,</l>
        <l id="s4:l10">Vol buylen, sweeren, quaet van affeeren,</l>
        <l id="s4:l11">mijnen dienst was afgoderye</l>
        <l id="s4:l12">Schijn heylich int gheneeren,</l>
        <l id="s4:l13">Ick was als riet,</l>
        <l id="s4:l14">maer Heere na mijn begheeren,</l>
        <l id="s4:l15">De sonden in mijnder jonckheyt gheschiet,</l>
        <l id="s4:l16">En wilt ghedencken niet.</l>
      </lg>
      <lg id="s5" type="stanza">
        <l id="s5:l1">Mijn gout was schuym,</l>
        <l id="s5:l2">mijn weyte was caf bevonden</l>
        <l id="s5:l3">mijn ghebedt was huychelrye int ghemeyn,</l>
        <l id="s5:l4">Voor out, jonck, groot en cleyn,</l>
        <l id="s5:l5">Mijn wegh was ruym,</l>
        <l id="s5:l6">Volghende t'kint der sonden,</l>
        <l id="s5:l7">Ia mijn waken ende slapen certeyn,</l>
        <l id="s5:l8">Was altemale onreyn,</l>
        <l id="s5:l9">Mijn woort en werck//was int aenmerck</l>
        <l id="s5:l10">Vol quaets gheresen//vleesch bloet gepresen,</l>
        <l id="s5:l11">Heb ick altoos//als sondaers boos,</l>
        <l id="s5:l12">Niet goets was in mijn wesen,</l>
        <l id="s5:l13">Heb ick nu yet,</l>
        <l id="s5:l14">Dat is nyt God by desen,</l>
        <l id="s5:l15">De sonden in mijnder jonckheyt gheschiet,</l>
        <l id="s5:l16">En wilt ghedencken niet.</l>
      </lg>
      <lg id="s6" type="stanza">
        <l id="s6:l1">Mijn cromme ganck,</l>
        <l id="s6:l2">Was de wegh der sondaren,</l>
        <l id="s6:l3">Ick sat op den stoel der spotters quaet</l>
        <l id="s6:l4">Volghende der Godlooser raet,</l>
        <l id="s6:l5">Vry ende vranck</l>
        <l id="s6:l6">Droech ick menighe Iaren,</l>
        <l id="s6:l7">De baniere vant ongherechtighe zaet</l>
        <l id="s6:l8">Vol sondighe misdaet</l>
        <l id="s6:l9">D'eerste ick was//int sot ghebras,</l>
        <l id="s6:l10">Als spelen, dichten, vry sonder swichten,</l>
        <l id="s6:l11">Gheen ommesien//had ick indien,</l>
        <l id="s6:l12">Oft yemant mochte ontstichten,</l>
        <l id="s6:l13">T'goede ick verliet,</l>
        <l id="s6:l14">Maer o Vader der lichten,</l>
        <l id="s6:l15">De sonden in mijnder jonckheyt gheschiet,</l>
        <l id="s6:l16">En wilt ghedencken niet,</l>
      </lg>
      <lg id="s7" type="stanza">
        <l id="s7:l1">Ick sondaer groot,</l>
        <l id="s7:l2">Tot een vreemt vleesch verboden,</l>
        <l id="s7:l3">Heb ick met luste mijn herte ghekeert</l>
        <l id="s7:l4">daar in verjubileert</l>
        <l id="s7:l5">Hout, steen, wijn, broot,</l>
        <l id="s7:l6">En openbare afgoden</l>
        <l id="s7:l7">Heb ick Gods dienstelijck gheadoreert,</l>
        <l id="s7:l8">En menich jaer gheeert,</l>
        <l id="s7:l9">Alle mijn doen//in elck saysoen,</l>
        <l id="s7:l10">Was onmanierich//aertsch en eergierich,</l>
        <l id="s7:l11">Sonder Gods Gheest//leefd' ick onbevreest,</l>
        <l id="s7:l12">Stont, wilt, tot wraecken vierich,</l>
        <l id="s7:l13">Dat schrift verbiedt,</l>
        <l id="s7:l14">Deed ick, maer God goedertierich,</l>
        <l id="s7:l15">de sonden in mijnder jonckheyt gheschiet,</l>
        <l id="s7:l16">En wilt ghedencken niet.</l>
      </lg>
      <lg id="s8" type="stanza">
        <l id="s8:l1">Mijn sonden wijt</l>
        <l id="s8:l2">Houd' ick niet verborghen stille,</l>
        <l id="s8:l3">Maer belijde voor u onverstout,</l>
        <l id="s8:l4">die herten en nijten aenschout,</l>
        <l id="s8:l5">den voorleden tijt</l>
        <l id="s8:l6">Na der Heydenen wille</l>
        <l id="s8:l7">Heb ick overghebrocht qualijck ghebout,</l>
        <l id="s8:l8">Op menschen werck betrout,</l>
        <l id="s8:l9">Cluchtich verhaal//pronck ende prael,</l>
        <l id="s8:l10">Was int ghemeene//mijns lust alleene</l>
        <l id="s8:l11">V name O God//was my een spot,</l>
        <l id="s8:l12">V woort als fabel, acht ick cleene,</l>
        <l id="s8:l13">Swercks bediet,</l>
        <l id="s8:l14">Socht ick maer Vader reene</l>
        <l id="s8:l15">De sonden in mijnder jonckheyt gheschiet,</l>
        <l id="s8:l16">En wilt ghedencken niet.</l>
      </lg>
      <lg id="s9" type="stanza">
        <l id="s9:l1">Venus ghedient,</l>
        <l id="s9:l2">Heb ick vry sonder mincken,</l>
        <l id="s9:l3">musijcke, Rethorijcke, onvruchtbaer,</l>
        <l id="s9:l4">Lichtveerdich volghende naer,</l>
        <l id="s9:l5">Een Bachus vrient,</l>
        <l id="s9:l6">Was int droncken drincken,</l>
        <l id="s9:l7">Doende alle horribel sonden swaer,</l>
        <l id="s9:l8">Op Gods ghenade claer,</l>
        <l id="s9:l9">Ia gheen so wreet//soude ick weet</l>
        <l id="s9:l10">Waer in ick schadich//niet was misdadich</l>
        <l id="s9:l11">Gheheel besmet//des duyvels let,</l>
        <l id="s9:l12">Was ick in allen onghestadich</l>
        <l id="s9:l13">Dus my begiet,</l>
        <l id="s9:l14">met sgheests water ghenadich,</l>
        <l id="s9:l15">En de sonden in mijnder jonckheyt geschiet</l>
        <l id="s9:l16">En wilt ghedencken niet.</l>
      </lg>
      <lg id="s10" type="stanza">
        <l id="s10:l1">Godlijck princier,</l>
        <l id="s10:l2">Alle mijn overtreden,</l>
        <l id="s10:l3">Bid ick dat ghy doch geensins en gedinckt</l>
        <l id="s10:l4">maer u ghenade schinckt,</l>
        <l id="s10:l5">Castijt my hier</l>
        <l id="s10:l6">Na Vaderlijcke zeden,</l>
        <l id="s10:l7">En met narmherticheyt my omringt,</l>
        <l id="s10:l8">So ghy David ontfinckt,</l>
        <l id="s10:l9">Blint ben ick och//verlicht my doch,</l>
        <l id="s10:l10">Want onghelaghen//hebt ghyt vermoghen</l>
        <l id="s10:l11">Geen ander medecijn//mach my helpende zijn</l>
        <l id="s10:l12">Om mijn sonden doen verdroghen</l>
        <l id="s10:l13">Dus op my siet</l>
        <l id="s10:l14">Met u ontfarmighe ooghen,</l>
        <l id="s10:l15">En mijn sonden doe dat sy zijn gheschiet,</l>
        <l id="s10:l16">En wilt ghedencken niet.</l>
      </lg>
    </lg>
  </text>
</song>
