<?xml version='1.0' encoding='utf-8' standalone='yes'?>
<song>
  <meta>
    <id>123289</id>
    <date>
      <year-start>1848</year-start>
      <year-end>1848</year-end>
    </date>
    <location>
      <orginal-name>gent</orginal-name>
      <standard-name>Gent, Belgium</standard-name>
      <coordinates>
        <lon>51.0538286</lon>
        <lat>3.7250121</lat>
      </coordinates>
    </location>
    <tags>
      <tag standard-name="liefdesklacht" translation="love complaint">liefdesklacht</tag>
    </tags>
    <melody>Een Venus' diertje heb ik uitverkoren</melody>
    <categories>
      <category translation="love and sex">liefde en seks</category>
    </categories>
  <author>J.F. Willems</author></meta>
  <text>
    <lg type="song">
      <lg id="s1" type="stanza">
        <l id="s1:l1">Met Venus wincxkens bem ic ontsteken!</l>
        <l id="s1:l2">Schoon lief, stelpt mijn verdriet:</l>
        <l id="s1:l3">Van grooten rouwe mijn ogen leken,</l>
        <l id="s1:l4">Wilt my toch helpen, en lates niet!</l>
        <l id="s1:l5">Al ware my droefheit en veel leet gheschiet,</l>
        <l id="s1:l6">Al ware ic toter doot ghewont,</l>
        <l id="s1:l7">Mochte ic u, schoon lief, eens spreken,</l>
        <l id="s1:l8">In corten stonde ware ic ghesont.</l>
      </lg>
      <lg id="s2" type="stanza">
        <l id="s2:l1">Wie soude u schoonheit konnen verconden?</l>
        <l id="s2:l2">Dijn aensicht blinct als der sonnen schijn,</l>
        <l id="s2:l3">U caecxkens sijn blosend, u oogskens bruun bevonden,</l>
        <l id="s2:l4">Dijn asem es soeter dan huenich of wijn.</l>
        <l id="s2:l5">Alle mijn sinnen bi u in doolen sijn.</l>
        <l id="s2:l6">Als ic dincke om u schoonheit clair,</l>
        <l id="s2:l7">Vrouw Venus schichten mijn herte duerwonden,</l>
        <l id="s2:l8">En ghy, schoon lief, en achtes niet een hair!</l>
      </lg>
      <lg id="s3" type="stanza">
        <l id="s3:l1">Wat batet my u schoone verboghen?</l>
        <l id="s3:l2">Wat baet, schoon lief, dat ghy my greit?</l>
        <l id="s3:l3">Als my de smake heel es ontvloghen,</l>
        <l id="s3:l4">Wat batet my spijse vorengheleyt?</l>
        <l id="s3:l5">Als u persoon, schoon lief, my wordt ontseyt,</l>
        <l id="s3:l6">Wat mach my baten u wesen fier?</l>
        <l id="s3:l7">Voor dat aenschouwen van mijn ooghen</l>
        <l id="s3:l8">Prijse ic het blusschen van tminnevier.</l>
      </lg>
      <lg id="s4" type="stanza">
        <l id="s4:l1">Mocht my tghebruuken eens ghebueren</l>
        <l id="s4:l2">Van uwer schoonheit, wel liefste soet,</l>
        <l id="s4:l3">Al moestic van stonden aen de doot besueren,</l>
        <l id="s4:l4">Alsoe Leander dede in 's waters vloet,</l>
        <l id="s4:l5">Of dalen met Orpheus bi thelsch ghebroet,</l>
        <l id="s4:l6">Ic souder u halen, och liefste jent,</l>
        <l id="s4:l7">Waret ooc by force ic soudet clouck aventuren;</l>
        <l id="s4:l8">Want liefde en vlucht voor gheen torment.</l>
      </lg>
      <lg id="s5" type="stanza">
        <l id="s5:l1">Ic ghere, liefste, in liefden te ghebruucken</l>
        <l id="s5:l2">Voor alle ghenouchte of spel,</l>
        <l id="s5:l3">Uwen mont te cussen, ende voorts tontluucken</l>
        <l id="s5:l4">U armkens blanc, naer naturen bevel.</l>
        <l id="s5:l5">Gheen goet en beghere ic ter werelt el</l>
        <l id="s5:l6">Dan u, soete lief, om mijnen ghenoechte.</l>
        <l id="s5:l7">Mocht ic ten laetsten in uw armkens duucken,</l>
        <l id="s5:l8">Ic hadde goedts ende ghelts ghenouch.</l>
      </lg>
      <lg id="s6" type="stanza">
        <l id="s6:l1">Daer lief by liefve tsamen verblijden</l>
        <l id="s6:l2">Daer es volmaecte blijtscap ende vruecht,</l>
        <l id="s6:l3">Daer sijn vergheten stond ende tijden,</l>
        <l id="s6:l4">Daer wordt ghesonghen vander menschen juecht.</l>
        <l id="s6:l5">Vercoelt in my, by uwer duecht,</l>
        <l id="s6:l6">Dat liefde vierich ontsteken doet.</l>
        <l id="s6:l7">Mijn vruecht, mijn hopen en es niet dan lijden:</l>
        <l id="s6:l8">Sonder u troost mijn herte breken moet.</l>
      </lg>
      <lg id="s7" type="stanza">
        <l id="s7:l1">Al ware ic rouwich in sdoots ghebaeken,</l>
        <l id="s7:l2">Ghy muecht my wecken met een schoon woort,</l>
        <l id="s7:l3">Oock muecht gy blusschen mijn vierich blaken;</l>
        <l id="s7:l4">Maer och ic vinde noch geen confoort.</l>
        <l id="s7:l5">Sijt ghy, soet lief, up my verstoort,</l>
        <l id="s7:l6">Segghet my, ic bidts u, saen;</l>
        <l id="s7:l7">Ic wil so gherne pays met u maken:</l>
        <l id="s7:l8">Och, tes my leet hebbic u yet misdaen.</l>
      </lg>
      <lg id="s8" type="stanza">
        <l id="s8:l1">Oorlof princesse, schoone Oryande,</l>
        <l id="s8:l2">Naer wie mijn hertebloet verlanct;</l>
        <l id="s8:l3">Ic hope ic jaghe in Venus warande:</l>
        <l id="s8:l4">Wat batet my dat ic jaghe en niet en vangh?</l>
        <l id="s8:l5">De schicht van minnen mijn leven cranet:</l>
        <l id="s8:l6">Noynt man en leet meerder verdriet.</l>
        <l id="s8:l7">Oorlof, o liefste, ic trecke uten lande,</l>
        <l id="s8:l8">Och nemt in dancke mijn oorlofliet!</l>
      </lg>
    </lg>
  </text>
</song>
