<?xml version='1.0' encoding='utf-8' standalone='yes'?>
<song>
  <meta>
    <id>155668</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Psalm 043 Datheen</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">ANGst ende noot comt my te vooren,</l>
        <l id="s1:l2">Nu u beroep, Heer, comt tot my,</l>
        <l id="s1:l3">Mocht ick 'tgheluyt te recht nu hooren,</l>
        <l id="s1:l4">Mijn Godt opent my doch die ooren</l>
        <l id="s1:l5">Mijns herten, dat ick my verbly,</l>
        <l id="s1:l6">Dat ick beroepen zy.</l>
      </lg>
      <lg id="s2" type="stanza">
        <l id="s2:l1">NEEmt my aen, nu die deur staet open</l>
        <l id="s2:l2">En ghy u Knechten hebt ghesent,</l>
        <l id="s2:l3">Die ons tot u Bruyloft ropen,</l>
        <l id="s2:l4">Maeckt Heer bequaem nu om te lopen</l>
        <l id="s2:l5">Mijn voeten naer des Hemels tent</l>
        <l id="s2:l6">Van d'Aerdtsche afghewent.</l>
      </lg>
      <lg id="s3" type="stanza">
        <l id="s3:l1">Stiert doch mijn hert tot uwer eeren,</l>
        <l id="s3:l2">Dat ick d'eeuwich rijck soecken mach,</l>
        <l id="s3:l3">Laet uwen heylghen Gheest my leeren,</l>
        <l id="s3:l4">Wilt doch vervullen mijn begeeren,</l>
        <l id="s3:l5">Leyt my, Heere, nacht ende dach,</l>
        <l id="s3:l6">Hoort mijn droevich gheclach.</l>
      </lg>
      <lg id="s4" type="stanza">
        <l id="s4:l1">KENt mijn blootheyt, wilt my aentrecken</l>
        <l id="s4:l2">Cleeder sneeu wit, maer gantsch en gaer</l>
        <l id="s4:l3">Vernielt die oude met den vlecken,</l>
        <l id="s4:l4">Gheeft cracht mijn leden uyt te strecken,</l>
        <l id="s4:l5">Aent cruys met Christo openbaer,</l>
        <l id="s4:l6">Om te verrysen claer.</l>
      </lg>
      <lg id="s5" type="stanza">
        <l id="s5:l1">Recht ootmoedich, een hert verslaghen,</l>
        <l id="s5:l2">En oock eenen willighen gheest,</l>
        <l id="s5:l3">Gheeft my, O Heere, na u behaghen,</l>
        <l id="s5:l4">Soet offrande voor u te draghen,</l>
        <l id="s5:l5">Ghy doch alleen mijn vreese weest,</l>
        <l id="s5:l6">En gheen ander tempeest.</l>
      </lg>
      <lg id="s6" type="stanza">
        <l id="s6:l1">Vrees' ginck my aen, u te verbeyden,</l>
        <l id="s6:l2">Als ghy u gasten sult sien aen,</l>
        <l id="s6:l3">Ten waer dat ghy my deedt becleyden</l>
        <l id="s6:l4">Door u groote barmherticheyden</l>
        <l id="s6:l5">Anders moest ick tot schanden gaen,</l>
        <l id="s6:l6">Dus, Heer, wilt my bystaen.</l>
      </lg>
      <lg id="s7" type="stanza">
        <l id="s7:l1">Toont u goetheyt doch, Heer, in desen,</l>
        <l id="s7:l2">Dat ick mach by u lief ghetal</l>
        <l id="s7:l3">In u bruyloft daer vrolijck wesen,</l>
        <l id="s7:l4">Het nieu Liedt singhen hooch ghepresen,</l>
        <l id="s7:l5">Als ick dit soo bevind' voor al,</l>
        <l id="s7:l6">Mijn Ziel u loven sal.</l>
      </lg>
      <lg id="s8" type="stanza">
        <l id="s8:l1">Gherecht zijt ghy, maer ick vol zonden,</l>
        <l id="s8:l2">Op u ghenaed' betrou ick Heer,</l>
        <l id="s8:l3">Die groot en diep is, niet om gronden,</l>
        <l id="s8:l4">Ghy reynicht ons door Christi wonden,</l>
        <l id="s8:l5">Dats mynen troost nu even seer,</l>
        <l id="s8:l6">Vwen Naem zy de eer.</l>
      </lg>
      <lg id="s9" type="stanza">
        <l id="s9:l1">En daerom wil ick vast betrouwen,</l>
        <l id="s9:l2">Dat ghy wilt, Heer, zijn mijn bystandt</l>
        <l id="s9:l3">Die my in alle mijn benouwen,</l>
        <l id="s9:l4">Als ick door onmacht mocht verflouwen</l>
        <l id="s9:l5">T'ondergaen int wereltsche landt,</l>
        <l id="s9:l6">Sult nemen by der handt.</l>
      </lg>
      <lg id="s10" type="stanza">
        <l id="s10:l1">Recht op, o Heer, mijn swacke leden,</l>
        <l id="s10:l2">En gheeft my oock een claer ghesicht,</l>
        <l id="s10:l3">Op dat ick nu voortaen met vreden</l>
        <l id="s10:l4">In uwen smallen padt mach treden</l>
        <l id="s10:l5">Vwe Iock soet, en last seer licht</l>
        <l id="s10:l6">Mach draghen wel bericht.</l>
      </lg>
      <lg id="s11" type="stanza">
        <l id="s11:l1">Singhen sal ick en voor u spelen,</l>
        <l id="s11:l2">Vwen Naem gheven lof en danck,</l>
        <l id="s11:l3">Int herte sal ick vrolijck quelen,</l>
        <l id="s11:l4">Mijne Ziele ende lijf bevelen,</l>
        <l id="s11:l5">In uwe handt midts desen sanck,</l>
        <l id="s11:l6">Stadich mijn leven lanck.</l>
      </lg>
    </lg>
  </text>
</song>
