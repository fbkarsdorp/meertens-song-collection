<?xml version='1.0' encoding='utf-8' standalone='yes'?>
<song>
  <meta>
    <id>155370</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Het zouden drie gespeeltjes goed</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">ALs twee ghespelen wel bekent</l>
        <l id="s1:l2">Die haken na des Hemels tent</l>
        <l id="s1:l3">Wilt u altijt bewysen</l>
        <l id="s1:l4">Met Christo recht verrysen.</l>
      </lg>
      <lg id="s2" type="stanza">
        <l id="s2:l1">Nu in een nieuwe leven gaen,</l>
        <l id="s2:l2">Want ghy hebt Christum aenghedaen</l>
        <l id="s2:l3">Int Doopsel aenghetoghen,</l>
        <l id="s2:l4">En ginckt u by hem voeghen.</l>
      </lg>
      <lg id="s3" type="stanza">
        <l id="s3:l1">Niet als een knecht, maer als sijn Bruyt,</l>
        <l id="s3:l2">Ingheplant als een rechte spruyt,</l>
        <l id="s3:l3">In den lusthof des Heeren,</l>
        <l id="s3:l4">Draeght vrucht tot sijner eeren.</l>
      </lg>
      <lg id="s4" type="stanza">
        <l id="s4:l1">Al u ghemoet laet Hemelsch zijn,</l>
        <l id="s4:l2">Daer Christus sit met claren schijn,</l>
        <l id="s4:l3">Want oock de Bruydt ghepresen</l>
        <l id="s4:l4">Sal begeeren te wesen.</l>
      </lg>
      <lg id="s5" type="stanza">
        <l id="s5:l1">Daer de Bruydegom woont eenpaer,</l>
        <l id="s5:l2">Boven by synen lieven Vaer,</l>
        <l id="s5:l3">Mochten wy dit versinnen,</l>
        <l id="s5:l4">En neerstelijck beginnen.</l>
      </lg>
      <lg id="s6" type="stanza">
        <l id="s6:l1">Recht te gaen op den smallen padt,</l>
        <l id="s6:l2">Die ons leydt naer de schoone Stadt,</l>
        <l id="s6:l3">Sy is vol aller goeden,</l>
        <l id="s6:l4">Men soud' hem billick spoeden.</l>
      </lg>
      <lg id="s7" type="stanza">
        <l id="s7:l1">En heffen op, t'hert, sin en moet</l>
        <l id="s7:l2">Als men denckt op het groote goet</l>
        <l id="s7:l3">En aen Godes weldaden,</l>
        <l id="s7:l4">Die ons helpt met ghenaden.</l>
      </lg>
      <lg id="s8" type="stanza">
        <l id="s8:l1">En schelt ons alle zonden quijt</l>
        <l id="s8:l2">Wt ghenaden in desen tijt,</l>
        <l id="s8:l3">Ist dat wy die verlaten,</l>
        <l id="s8:l4">En Christus leere vaten.</l>
      </lg>
      <lg id="s9" type="stanza">
        <l id="s9:l1">Sijn leer hebben wy dick ghehoort,</l>
        <l id="s9:l2">En zijn vermaent al met sijn woort,</l>
        <l id="s9:l3">Laet ons dat niet vergheten</l>
        <l id="s9:l4">Als vele die't oock weten.</l>
      </lg>
      <lg id="s10" type="stanza">
        <l id="s10:l1">NEEMT malcanderen neerstich waer</l>
        <l id="s10:l2">De liefd' en acht gheen dinck te swaer,</l>
        <l id="s10:l3">Sy neemt alle dinck int goede,</l>
        <l id="s10:l4">Soo weest oock van ghemoede.</l>
      </lg>
      <lg id="s11" type="stanza">
        <l id="s11:l1">DOCHter bequaem, houdt goede wacht</l>
        <l id="s11:l2">In u ghebedt dach ende nacht,</l>
        <l id="s11:l3">Zijt myner oock ghedachtich,</l>
        <l id="s11:l4">Bidt voor my Godt almachtich.</l>
      </lg>
      <lg id="s12" type="stanza">
        <l id="s12:l1">WEL haer, die sullen zijn bereyt</l>
        <l id="s12:l2">Als Christus comt met heerlicheyt,</l>
        <l id="s12:l3">In den Wolcken verheven,</l>
        <l id="s12:l4">Om elcken loon te gheven.</l>
      </lg>
      <lg id="s13" type="stanza">
        <l id="s13:l1">WAER mede sal men dan bestaen,</l>
        <l id="s13:l2">En met Christo het Rijck ontfaen?</l>
        <l id="s13:l3">Met goet-doen aen den Armen,</l>
        <l id="s13:l4">Wel haer die hier ontfarmen.</l>
      </lg>
      <lg id="s14" type="stanza">
        <l id="s14:l1">Van herten gront, niet uyt bedwanck,</l>
        <l id="s14:l2">Oft anders ist een cromme ganck,</l>
        <l id="s14:l3">Wie vrolijck gheeft, wilt hooren,</l>
        <l id="s14:l4">Dien heeft Godt uytvercooren.</l>
      </lg>
      <lg id="s15" type="stanza">
        <l id="s15:l1">VERKIESen wilt het beste deel,</l>
        <l id="s15:l2">Ghenaed' en vred' van Godt gheheel</l>
        <l id="s15:l3">Moet u worden beseven,</l>
        <l id="s15:l4">En namaels d'eeuwich leven.</l>
      </lg>
    </lg>
  </text>
</song>
