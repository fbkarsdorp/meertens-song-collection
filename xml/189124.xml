<?xml version='1.0' encoding='utf-8' standalone='yes'?>
<song>
  <meta>
    <id>189124</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>De winter is vergangen</melody>
  </meta>
  <text>
    <lg type="song">
      <lg id="s1" type="stanza">
        <l id="s1:l1">De Winter is verganghen,</l>
        <l id="s1:l2">Ick sie des Meys virtuyt,</l>
        <l id="s1:l3">Ick sie de lovers hanghen,</l>
        <l id="s1:l4">De bloemkens staen int cruyt,</l>
        <l id="s1:l5">Seer wijt dat sy ontluycken,</l>
        <l id="s1:l6">Sy staen in haer saysoen,</l>
        <l id="s1:l7">De cruyden lustich ruycken</l>
        <l id="s1:l8">De Mey staet schoon en groen.</l>
      </lg>
      <lg id="s2" type="stanza">
        <l id="s2:l1">Ick meyn de mey met desen</l>
        <l id="s2:l2">Die de werelt niet en siet,</l>
        <l id="s2:l3">Dat is t'gheloof ghepresen.</l>
        <l id="s2:l4">Cruyt, Gras, en meyn ick niet,</l>
        <l id="s2:l5">Maer alle vruchtbaer rancken,</l>
        <l id="s2:l6">Wt Christum den wijngaert,</l>
        <l id="s2:l7">Die God loven en dancken,</l>
        <l id="s2:l8">Dat sijn druyven vermaert.</l>
      </lg>
      <lg id="s3" type="stanza">
        <l id="s3:l1">De vijchboom staet ontloken</l>
        <l id="s3:l2">Met botten uytghebloeyt,</l>
        <l id="s3:l3">De wijnsock soet van roken</l>
        <l id="s3:l4">Seer vruchtbaer dat hy groeyt,</l>
        <l id="s3:l5">Gods uytvercoren songhen</l>
        <l id="s3:l6">Daer een seer soet accoort,</l>
        <l id="s3:l7">Met nieu gheloovighe tongen,</l>
        <l id="s3:l8">Soeter sanck was noyt gehoort.</l>
      </lg>
      <lg id="s4" type="stanza">
        <l id="s4:l1">Mijn Gheest verjubileerde</l>
        <l id="s4:l2">Van desen lof gesanck,</l>
        <l id="s4:l3">Mijn hert hem ommekeerde</l>
        <l id="s4:l4">En gaf God wijs en danck,</l>
        <l id="s4:l5">Doen ginck ick my vermeyen</l>
        <l id="s4:l6">In Syons hof playsant,</l>
        <l id="s4:l7">En socht mijn lief met schreyen,</l>
        <l id="s4:l8">Dat ick te Ierusalem vandt.</l>
      </lg>
      <lg id="s5" type="stanza">
        <l id="s5:l1">Ick gaf hem mijne trouwe</l>
        <l id="s5:l2">De Bruydegom triumphant</l>
        <l id="s5:l3">Hy nam my tot sijn vrouwe,</l>
        <l id="s5:l4">Stack een rinck aen mijn hant,</l>
        <l id="s5:l5">Wie soude grooter vreuchde</l>
        <l id="s5:l6">Doch moghen spreken uyt,</l>
        <l id="s5:l7">Hy riep, dies ick verheuchde,</l>
        <l id="s5:l8">Comt dochter, lieve bruyt.</l>
      </lg>
      <lg id="s6" type="stanza">
        <l id="s6:l1">Comt hier mijn bruyt, mijn schoone,</l>
        <l id="s6:l2">Aensiet nu dees contrey,</l>
        <l id="s6:l3">Ontfangt nu uwe croone,</l>
        <l id="s6:l4">En maeckt niet meer gheschrey</l>
        <l id="s6:l5">Ghy moet, o schoone roose,</l>
        <l id="s6:l6">Onder de doorens fel</l>
        <l id="s6:l7">Wassen een cleyne poose,</l>
        <l id="s6:l8">En lijden groot ghequel.</l>
      </lg>
      <lg id="s7" type="stanza">
        <l id="s7:l1">Vna boven uyt den hooghen,</l>
        <l id="s7:l2">Wert ghy mijn bruyt bespoeyt,</l>
        <l id="s7:l3">Hoe can de boom verdrooghen</l>
        <l id="s7:l4">Daer de fonteyn op bloeyt,</l>
        <l id="s7:l5">Wint, koude, vyer, noch hetten</l>
        <l id="s7:l6">En grijpt aen hem gheen stadt,</l>
        <l id="s7:l7">Gheen dinck en mach hem letten</l>
        <l id="s7:l8">Van hem en valt gheen bladt.</l>
      </lg>
      <lg id="s8" type="stanza">
        <l id="s8:l1">Op seven berghen pleynen</l>
        <l id="s8:l2">Stonden roos en lelyen goet,</l>
        <l id="s8:l3">En oock seer veel fonteynen</l>
        <l id="s8:l4">Vol melck, en honich soet,</l>
        <l id="s8:l5">Ick hoorde boven Musijcke</l>
        <l id="s8:l6">Singen, met soet gheluyt,</l>
        <l id="s8:l7">De edel bruyt Cantijcke</l>
        <l id="s8:l8">Dat tortel duyfken ruyt.</l>
      </lg>
      <lg id="s9" type="stanza">
        <l id="s9:l1">Mijn tong mach niet vermonden</l>
        <l id="s9:l2">Tverstant is veel te cleyn,</l>
        <l id="s9:l3">Gheen mensch en macht doorgronden,</l>
        <l id="s9:l4">Die schoone vreucht ghemeyn,</l>
        <l id="s9:l5">Als my mijn lief ontmoete,</l>
        <l id="s9:l6">Die hem tot my waertde,</l>
        <l id="s9:l7">Lieffelijck hy my groete</l>
        <l id="s9:l8">Met eenen cus des vre.</l>
      </lg>
      <lg id="s10" type="stanza">
        <l id="s10:l1">Een druyven koffer pleyne,</l>
        <l id="s10:l2">Is mijn vrient delicaet,</l>
        <l id="s10:l3">Een buffel Myschen reyne,</l>
        <l id="s10:l4">Een appel hof granaet,</l>
        <l id="s10:l5">Sijn ooghen als duyven ooghen,</l>
        <l id="s10:l6">Ons bedde groenet fijn,</l>
        <l id="s10:l7">T'Huys Balcken, sonder drooghen,</l>
        <l id="s10:l8">Ceder, en cypressen zijn.</l>
      </lg>
      <lg id="s11" type="stanza">
        <l id="s11:l1">Tot Saron wast een blomme,</l>
        <l id="s11:l2">Een roos int soete dal,</l>
        <l id="s11:l3">De wreede doorens cromme</l>
        <l id="s11:l4">Steken haer over al,</l>
        <l id="s11:l5">De Sonne quam haer pijnen,</l>
        <l id="s11:l6">Steken als brant en gloet,</l>
        <l id="s11:l7">Maer schadu doort omschijnen,</l>
        <l id="s11:l8">Maeckte haer smerte soet.</l>
      </lg>
      <lg id="s12" type="stanza">
        <l id="s12:l1">Sijn aenschijn is so rustich</l>
        <l id="s12:l2">Als vruythof vol belant,</l>
        <l id="s12:l3">Sijn lippen als roosen lustich</l>
        <l id="s12:l4">Van Myrthen bloeyt vayliant,</l>
        <l id="s12:l5">Sijn handen, wilt dit hooren,</l>
        <l id="s12:l6">Als gouden ringhen jent,</l>
        <l id="s12:l7">Vol turkoysen, als yvooren,</l>
        <l id="s12:l8">Is sijn lichaem pertinent.</l>
      </lg>
      <lg id="s13" type="stanza">
        <l id="s13:l1">Hy is in mijnder herte,</l>
        <l id="s13:l2">Ghedruckt als seghel bloot,</l>
        <l id="s13:l3">Noot, ancxt, pijn, druck, of smerte,</l>
        <l id="s13:l4">Sweert, hongher, vyer noch doot</l>
        <l id="s13:l5">En sal my moghen scheyden.</l>
        <l id="s13:l6">Als hy my bystant doet,</l>
        <l id="s13:l7">Dus wil ick hem verbeyden</l>
        <l id="s13:l8">Bewaert Heer mijnen voet.</l>
      </lg>
      <lg id="s14" type="stanza">
        <l id="s14:l1">Prince God van hier boven</l>
        <l id="s14:l2">Vader, Soon, Heylighe Gheest</l>
        <l id="s14:l3">T'is recht dat wy u loven,</l>
        <l id="s14:l4">Ghy die ons ziel gheneest,</l>
        <l id="s14:l5">O Heer wilt my stercken,</l>
        <l id="s14:l6">In alle lijdens noot</l>
        <l id="s14:l7">O God wilt in my wercken</l>
        <l id="s14:l8">Volstandicheyt ter doot.</l>
      </lg>
    </lg>
  </text>
</song>
