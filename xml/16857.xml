<?xml version='1.0' encoding='utf-8' standalone='yes'?>
<song>
  <meta>
    <id>16857</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ik wil mijzelf troosten en maken een moed</melody>
  </meta>
  <text>
    <lg type="song">
      <lg id="s1" type="stanza">
        <l id="s1:l1">Ic wil mi selven troesten</l>
        <l id="s1:l2">ende maken enen moet,</l>
        <l id="s1:l3">want alset gaet ten quaetsten,</l>
        <l id="s1:l4">so macht noch werden goet;</l>
        <l id="s1:l5">van sonden wil ic mi keren</l>
        <l id="s1:l6">in mijnre jongher tijt.</l>
        <l id="s1:l7">Ic bid ghenade, Here,</l>
        <l id="s1:l8">want ghi ghenadich sijt.</l>
      </lg>
      <lg id="s2" type="stanza">
        <l id="s2:l1">Mijn oghen die moghen scouwen</l>
        <l id="s2:l2">tgheen dat ic heb verdient,</l>
        <l id="s2:l3">tsi bliscap ofte rouwen;</l>
        <l id="s2:l4">ic rade minen vrient,</l>
        <l id="s2:l5">dat hi hem van sonden kere,</l>
        <l id="s2:l6">want cort is onse tijt.</l>
        <l id="s2:l7">Ic bid ghenade, Here,</l>
        <l id="s2:l8">want ghi ghenadich sijt.</l>
      </lg>
      <lg id="s3" type="stanza">
        <l id="s3:l1">Woud ic die werelt verliesen,</l>
        <l id="s3:l2">tghepeins dat waer mi goet,</l>
        <l id="s3:l3">so soude mi God verkiesen</l>
        <l id="s3:l4">als hi den salighen doet;</l>
        <l id="s3:l5">och mi berouwet sere</l>
        <l id="s3:l6">al mijn verloren tijt.</l>
        <l id="s3:l7">Ic bid ghenade, Here,</l>
        <l id="s3:l8">want ghi ghenadich sijt.</l>
      </lg>
      <lg id="s4" type="stanza">
        <l id="s4:l1">Niemant en darf hem poghen</l>
        <l id="s4:l2">te comen daer God si,</l>
        <l id="s4:l3">hi en moet nae sijn vermoghen</l>
        <l id="s4:l4">van sonden wesen vri</l>
        <l id="s4:l5">ende dienen Onsen Here</l>
        <l id="s4:l6">die wijl dat hi heeft tijt.</l>
        <l id="s4:l7">Ic bid ghenade, Here,</l>
        <l id="s4:l8">want ghi ghenadich sijt.</l>
      </lg>
      <lg id="s5" type="stanza">
        <l id="s5:l1">Ouder mach ic werden</l>
        <l id="s5:l2">ende jongher nemmermeer,</l>
        <l id="s5:l3">ende namaels onder die erde</l>
        <l id="s5:l4">ende laten goet ende eer;</l>
        <l id="s5:l5">waer toe dat ic mi kere,</l>
        <l id="s5:l6">altoes gaet minen tijt.</l>
        <l id="s5:l7">Ic bid ghenade, Here,</l>
        <l id="s5:l8">want ghi ghenadich sijt.</l>
      </lg>
      <lg id="s6" type="stanza">
        <l id="s6:l1">Ende noch so wil ic hopen</l>
        <l id="s6:l2">op God ende Onser Vrouwen;</l>
        <l id="s6:l3">Gods gratie staet altoes open,</l>
        <l id="s6:l4">als ons die sonden rouwen,</l>
        <l id="s6:l5">want milde is die Here,</l>
        <l id="s6:l6">onseker is die tijt.</l>
        <l id="s6:l7">Ic bid ghenade, Here,</l>
        <l id="s6:l8">want ghi ghenadich sijt.</l>
      </lg>
      <lg id="s7" type="stanza">
        <l id="s7:l1">Och rat van avonturen,</l>
        <l id="s7:l2">selstu niet omme gaen,</l>
        <l id="s7:l3">dat mi troest mocht gheburen</l>
        <l id="s7:l4">van dat ic heb misdaen?</l>
        <l id="s7:l5">Ic en sondighe nemmermere,</l>
        <l id="s7:l6">al had ic wel die tijt.</l>
        <l id="s7:l7">Ic bid ghenade, Here,</l>
        <l id="s7:l8">want ghi ghenadich sijt.</l>
      </lg>
      <lg id="s8" type="stanza">
        <l id="s8:l1">Aldus so wil ic temmen</l>
        <l id="s8:l2">dat jonghe harte mijn,</l>
        <l id="s8:l3">so mach ic namaels clemmen</l>
        <l id="s8:l4">al daer die salighe sijn,</l>
        <l id="s8:l5">daer ic so langher so mere</l>
        <l id="s8:l6">begheret heb altijt.</l>
        <l id="s8:l7">Ick bid ghenade, Here,</l>
        <l id="s8:l8">want ghi ghenadich sijt.</l>
      </lg>
      <lg id="s9" type="stanza">
        <l id="s9:l1">Nu spreect voer mi int beste,</l>
        <l id="s9:l2">ghi heilighen al ghemeen,</l>
        <l id="s9:l3">al bin ic van den lesten,</l>
        <l id="s9:l4">ic bin derselver een</l>
        <l id="s9:l5">daer Cristus met groter onere</l>
        <l id="s9:l6">om starf tot eenre tijt.</l>
        <l id="s9:l7">Ic bid ghenade, Here,</l>
        <l id="s9:l8">want ghi ghenadich sijt.</l>
      </lg>
      <lg id="s10" type="stanza">
        <l id="s10:l1">Ick will my gaen ontlaeden</l>
        <l id="s10:l2">ende verlichten mynen moet;</l>
        <l id="s10:l3">ende wachten my vanden quaden,</l>
        <l id="s10:l4">dat zall my wesen goet;</l>
        <l id="s10:l5">van sonden will ick mij keren</l>
        <l id="s10:l6">in mijnen ionghen tijt.</l>
        <l id="s10:l7">Ick bid genade, lieve Heere,</l>
        <l id="s10:l8">want ghij ghenadich zijt.</l>
      </lg>
      <lg id="s11" type="stanza">
        <l id="s11:l1">Myn oghen moeten aenscouwen</l>
        <l id="s11:l2">na dat ick hebbe verdient,</l>
        <l id="s11:l3">eest blijsschap ofte rouwen;</l>
        <l id="s11:l4">so raden ick myne vrint,</l>
        <l id="s11:l5">dat hy hem van sonden keere,</l>
        <l id="s11:l6">want cort iss onsen tijt.</l>
        <l id="s11:l7">Ick bid genade, lieve Heere,</l>
        <l id="s11:l8">want ghij ghenadich zijt.</l>
      </lg>
      <lg id="s12" type="stanza">
        <l id="s12:l1">Had ick voer tswaer verliesen</l>
        <l id="s12:l2">ghepenst, dat waer mij goet;</l>
        <l id="s12:l3">soe soude mij God verkiesen</l>
        <l id="s12:l4">soe hij den salighen doet;</l>
        <l id="s12:l5">maer neenick, my rouwet seere</l>
        <l id="s12:l6">al mynen verloren tijt.</l>
        <l id="s12:l7">Ick bid genade, lieve Heere,</l>
        <l id="s12:l8">want ghij ghenadich zijt.</l>
      </lg>
      <lg id="s13" type="stanza">
        <l id="s13:l1">Nyemant en derff hem voeghen</l>
        <l id="s13:l2">te coemen daer God sij,</l>
        <l id="s13:l3">hij moet na zijn vermoeghen</l>
        <l id="s13:l4">van sonden weesen vrij</l>
        <l id="s13:l5">ende dienen onsen Heere</l>
        <l id="s13:l6">wanneer hij heeft den tijt.</l>
        <l id="s13:l7">Ick bid genade, lieve Heere,</l>
        <l id="s13:l8">want ghij ghenadich zijt.</l>
      </lg>
      <lg id="s14" type="stanza">
        <l id="s14:l1">Ouder mach ick werden,</l>
        <l id="s14:l2">mer ionger nimmermeer,</l>
        <l id="s14:l3">ende namaels onder derde</l>
        <l id="s14:l4">ende laten goet ende eert;</l>
        <l id="s14:l5">waer toe zall ick mij keeren,</l>
        <l id="s14:l6">altoes gaet mijnen tijt.</l>
        <l id="s14:l7">Ick bid genade, lieve Heere,</l>
        <l id="s14:l8">want ghij ghenadich zijt.</l>
      </lg>
      <lg id="s15" type="stanza">
        <l id="s15:l1">Noch soe will ick hoepen</l>
        <l id="s15:l2">op God ende Onser Vrouwen;</l>
        <l id="s15:l3">Goeds gracie is altijt open</l>
        <l id="s15:l4">als ons dye sonden berouwen;</l>
        <l id="s15:l5">milde zo is ons Heere,</l>
        <l id="s15:l6">onseker is onsen tijt.</l>
        <l id="s15:l7">Ick bid genade, lieve Heere,</l>
        <l id="s15:l8">want ghij ghenadich zijt.</l>
      </lg>
      <lg id="s16" type="stanza">
        <l id="s16:l1">Aldus soe will ick temmen</l>
        <l id="s16:l2">dat ionghe leven myn,</l>
        <l id="s16:l3">dat ick naemaels mach clemmen</l>
        <l id="s16:l4">all daer dye engelen zyn,</l>
        <l id="s16:l5">daer is so langher zo meere</l>
        <l id="s16:l6">blisscap in alder tijt.</l>
        <l id="s16:l7">Ick bid genade, lieve Heere,</l>
        <l id="s16:l8">want ghij ghenadich zijt.</l>
      </lg>
      <lg id="s17" type="stanza">
        <l id="s17:l1">O rat van avontueren,</l>
        <l id="s17:l2">suldij niet omme slaen,</l>
        <l id="s17:l3">oft mij mocht troest gebueren</l>
        <l id="s17:l4">van dat ick hebbe mesdaen?</l>
        <l id="s17:l5">Ick en sondichden niet meere,</l>
        <l id="s17:l6">al had ick wel den tijt.</l>
        <l id="s17:l7">Ick bid genade, lieve Heere,</l>
        <l id="s17:l8">want ghij ghenadich zijt.</l>
      </lg>
      <lg id="s18" type="stanza">
        <l id="s18:l1">O God van hemelrijcke,</l>
        <l id="s18:l2">ick staen hier als een arm man</l>
        <l id="s18:l3">seer ellendelijcke,</l>
        <l id="s18:l4">siet mij met uwer genaden an;</l>
        <l id="s18:l5">gheeft mij dat ic mij keere,</l>
        <l id="s18:l6">het is meer dan tijt.</l>
        <l id="s18:l7">Ick bid genade, lieve Heere,</l>
        <l id="s18:l8">want ghij ghenadich zijt.</l>
      </lg>
      <lg id="s19" type="stanza">
        <l id="s19:l1">Gestadich wil ic dienen</l>
        <l id="s19:l2">ende weesen onderdaen;</l>
        <l id="s19:l3">het staet noch te geschiene,</l>
        <l id="s19:l4">dat ick zall moeten gaen</l>
        <l id="s19:l5">van daer ic niet en keere,</l>
        <l id="s19:l6">nijmmermeer, tot gheender tijt.</l>
        <l id="s19:l7">Ick bid genade, lieve Heere,</l>
        <l id="s19:l8">want ghij ghenadich zijt.</l>
      </lg>
      <lg id="s20" type="stanza">
        <l id="s20:l1">Nu bidt voer den besten,</l>
        <l id="s20:l2">ghij heylghen all gemeyn,</l>
        <l id="s20:l3">all coeme ic met den lesten,</l>
        <l id="s20:l4">ic binder nochtanz een</l>
        <l id="s20:l5">daer Christus, ons lieve Heere,</l>
        <l id="s20:l6">om sterff op eender tijt.</l>
        <l id="s20:l7">Ick bid genade, lieve Heere,</l>
        <l id="s20:l8">want ghij ghenadich zijt.</l>
      </lg>
    </lg>
  </text>
</song>
