<?xml version='1.0' encoding='utf-8' standalone='yes'?>
<song>
  <meta>
    <id>156583</id>
    <date>
      <year-start>1624</year-start>
      <year-end>1624</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>O schepper fier</melody>
  </meta>
  <text>
    <lg type="song">
      <lg id="s1" type="stanza">
        <l id="s1:l1">GHegroet te gaer</l>
        <l id="s1:l2">Sy alle moeten wesen</l>
        <l id="s1:l3">Die in s'Heeren vresen</l>
        <l id="s1:l4">Alhier vergadert zijn,</l>
        <l id="s1:l5">Laet ons malcaer</l>
        <l id="s1:l6">Met singhen ende lesen,</l>
        <l id="s1:l7">In Godt ghepresen</l>
        <l id="s1:l8">Met vreucht vermaken fijn,</l>
        <l id="s1:l9">En eens met een liet ghedencken,</l>
        <l id="s1:l10">Wat een vreucht namaels sal schencken</l>
        <l id="s1:l11">Ons Bruydegom goet</l>
        <l id="s1:l12">Lof hem daer voor zijn moet.</l>
      </lg>
      <lg id="s2" type="stanza">
        <l id="s2:l1">Niemant en can</l>
        <l id="s2:l2">Dese vreucht hier uyt spreken,</l>
        <l id="s2:l3">Die daer is ontsteken</l>
        <l id="s2:l4">Al by den Heere claer,</l>
        <l id="s2:l5">Soud' men niet dan</l>
        <l id="s2:l6">Wt gaen van zijn ghebreken,</l>
        <l id="s2:l7">Daer wy noch in steken</l>
        <l id="s2:l8">Ons suyveren te gaer,</l>
        <l id="s2:l9">Op dat wy mochten ontfanghen</l>
        <l id="s2:l10">Dese vreucht al met verlanghen,</l>
        <l id="s2:l11">Ons Bruydegom goet,</l>
        <l id="s2:l12">Lof hem daer voor sijn moet.</l>
      </lg>
      <lg id="s3" type="stanza">
        <l id="s3:l1">Want noyt ooch sach</l>
        <l id="s3:l2">Noch in gheen hert ghecomen,</l>
        <l id="s3:l3">Is het dat den vromen</l>
        <l id="s3:l4">Van Godt noch bereyt is,</l>
        <l id="s3:l5">Yder dan mach,</l>
        <l id="s3:l6">Daer veel vant hout der boomen</l>
        <l id="s3:l7">Eten sonder schroomen,</l>
        <l id="s3:l8">Midden int Paradis,</l>
        <l id="s3:l9">Tis het hout des levens crachtich</l>
        <l id="s3:l10">Daer de ziele spijst waerachtich,</l>
        <l id="s3:l11">Ons Bruydegom goet</l>
        <l id="s3:l12">Lof hem daer voor zijn moet.</l>
      </lg>
      <lg id="s4" type="stanza">
        <l id="s4:l1">Salich sijn sy</l>
        <l id="s4:l2">Die hier af eet te deghen,</l>
        <l id="s4:l3">En op s'Heeren weghen</l>
        <l id="s4:l4">Aldus wandelen schoon,</l>
        <l id="s4:l5">Die sullen vry</l>
        <l id="s4:l6">Vanden tweeden doot wesen,</l>
        <l id="s4:l7">De Heer hooch gepresen</l>
        <l id="s4:l8">Die gheeft haer sulcken loon,</l>
        <l id="s4:l9">Sy sullen dan tryumpheren</l>
        <l id="s4:l10">Vrolijck metten Heer der Heeren,</l>
        <l id="s4:l11">Ons Bruydegom goet</l>
        <l id="s4:l12">Lof hem daer voor zijn moet.</l>
      </lg>
      <lg id="s5" type="stanza">
        <l id="s5:l1">Ierusalem</l>
        <l id="s5:l2">Een nieu stadt van ghebouwe,</l>
        <l id="s5:l3">Wiens straten van gouwe,</l>
        <l id="s5:l4">En gront van Peerlen sijn,</l>
        <l id="s5:l5">Voor t'Lams troon tem</l>
        <l id="s5:l6">Die vier en twintich ouwen,</l>
        <l id="s5:l7">Hoort men daer ontfouwen</l>
        <l id="s5:l8">Een nieuwe Liedt devijn,</l>
        <l id="s5:l9">Die hier na heeft groot begheren</l>
        <l id="s5:l10">Hen sal hy dit liet wel leeren,</l>
        <l id="s5:l11">Ons Bruydegom goet</l>
        <l id="s5:l12">Lof hem daer voor zijn moet.</l>
      </lg>
      <lg id="s6" type="stanza">
        <l id="s6:l1">In die stadt saen</l>
        <l id="s6:l2">En salmen niet behoeven,</l>
        <l id="s6:l3">Noch eenich bedroeven</l>
        <l id="s6:l4">En sal daer niet in zijn,</l>
        <l id="s6:l5">Son nochte Maen</l>
        <l id="s6:l6">Noch eenich licht om voeghen:</l>
        <l id="s6:l7">Maer daer is ghenoeghen</l>
        <l id="s6:l8">Aen Godes claer aenschijn,</l>
        <l id="s6:l9">Want de Heere uyt ghelesen</l>
        <l id="s6:l10">Die sal daer sellever wesen,</l>
        <l id="s6:l11">Ons Bruydegom goet</l>
        <l id="s6:l12">Lof hem daer voor zijn moet.</l>
      </lg>
      <lg id="s7" type="stanza">
        <l id="s7:l1">Dan sullen bly</l>
        <l id="s7:l2">De rechtveerdighe schoonen,</l>
        <l id="s7:l3">In des Vaders troonen</l>
        <l id="s7:l4">Blincken als de Son claer,</l>
        <l id="s7:l5">In witte zy</l>
        <l id="s7:l6">Ende met gouwen croonen,</l>
        <l id="s7:l7">Eeuwelijck daer woonen</l>
        <l id="s7:l8">Soo sullen sy te gaer,</l>
        <l id="s7:l9">Hongher noch dorst salse letten:</l>
        <l id="s7:l10">Want haer ter Tafel sal setten,</l>
        <l id="s7:l11">Ons Bruydegom goet</l>
        <l id="s7:l12">Lof hem hem daer voor zijn moet.</l>
      </lg>
      <lg id="s8" type="stanza">
        <l id="s8:l1">Ia uyt en in</l>
        <l id="s8:l2">Sullen sy met hem treden,</l>
        <l id="s8:l3">Tis Malachias reden</l>
        <l id="s8:l4">Springhen als Calvers soet,</l>
        <l id="s8:l5">Dits u ghewin</l>
        <l id="s8:l6">Comt hier nu toch in vreden,</l>
        <l id="s8:l7">Al in s'Hemels steden</l>
        <l id="s8:l8">Ontfanckt aldaer u goet,</l>
        <l id="s8:l9">Laet ons dit doch overlegghen</l>
        <l id="s8:l10">Wat dat daer dan al sal segghen,</l>
        <l id="s8:l11">Ons Bruydegom goet</l>
        <l id="s8:l12">Lof hem daer voor zijn moet.</l>
      </lg>
      <lg id="s9" type="stanza">
        <l id="s9:l1">Met soet gheluyt</l>
        <l id="s9:l2">Sal de Bruydegom spreken,</l>
        <l id="s9:l3">Want zijn liefdt uyt breken</l>
        <l id="s9:l4">Sal van der minnen brant,</l>
        <l id="s9:l5">Comt hier mijn Bruyt</l>
        <l id="s9:l6">Mijn schoon een Duyf gheleken,</l>
        <l id="s9:l7">Hy salse aensteken</l>
        <l id="s9:l8">Een trou rinck aende hant,</l>
        <l id="s9:l9">Ende noch tot haer viertuyten</l>
        <l id="s9:l10">Al zijn Vaders schat ontsluyten,</l>
        <l id="s9:l11">Ons Bruydegom goet,</l>
        <l id="s9:l12">Lof hem daer voor sijn moet.</l>
      </lg>
      <lg id="s10" type="stanza">
        <l id="s10:l1">Oorlof ten ent</l>
        <l id="s10:l2">Wilt u Bruydegom wachten</l>
        <l id="s10:l3">By dach ende by nachten,</l>
        <l id="s10:l4">Nimmermeer af en laet,</l>
        <l id="s10:l5">Dat hy mach jent,</l>
        <l id="s10:l6">Woonen in u ghedachten,</l>
        <l id="s10:l7">Doet doch al u crachten</l>
        <l id="s10:l8">Dat ghy hier dus na staet</l>
        <l id="s10:l9">Soo sal u te loone gheven</l>
        <l id="s10:l10">Dese vreucht eeuwich te leven</l>
        <l id="s10:l11">Ons Bruydegom goet,</l>
        <l id="s10:l12">Lof hem daer voor sijn moet.</l>
      </lg>
    </lg>
  </text>
</song>
