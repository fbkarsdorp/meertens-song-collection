<?xml version='1.0' encoding='utf-8' standalone='yes'?>
<song>
  <meta>
    <id>189136</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Psalm 042 Datheen</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Een nieu liet om te verstercken,</l>
        <l id="s1:l2">En verwecken d'herten reen,</l>
        <l id="s1:l3">Om neerstich Gods woort t'aenmercken</l>
        <l id="s1:l4">Als Gods kinderen sy by een,</l>
        <l id="s1:l5">Dan comt oock de satan quaet,</l>
        <l id="s1:l6">Die als een leeu rontsom gaet</l>
        <l id="s1:l7">Soeckt uyt ons herte te keeren,</l>
        <l id="s1:l8">Gods salichmakende leere.</l>
      </lg>
      <lg id="s2" type="stanza">
        <l id="s2:l1">Laet ons den Heere nu prijsen,</l>
        <l id="s2:l2">En bidden hem met ootmoet,</l>
        <l id="s2:l3">Dat hy ons zielen wil spijsen,</l>
        <l id="s2:l4">Met t'Hemelsche broot seer soet,</l>
        <l id="s2:l5">D'welck is u levend' woort, Heer,</l>
        <l id="s2:l6">Gheeft elck mensch na sijn begheer</l>
        <l id="s2:l7">Sulcken lust ende smaeck even,</l>
        <l id="s2:l8">Als ghy Isrel hebt ghegheven.</l>
      </lg>
      <lg id="s3" type="stanza">
        <l id="s3:l1">Gheeft door uwen gheest verheven</l>
        <l id="s3:l2">(Heer) u dienaers cracht altijt,</l>
        <l id="s3:l3">Dat s'uwen naem eere gheven,</l>
        <l id="s3:l4">End u volck neerstich met vlijt,</l>
        <l id="s3:l5">Recht weyden met wijsheyt Heer</l>
        <l id="s3:l6">En door u heylsame leer</l>
        <l id="s3:l7">Den overtreeders recht leeren,</l>
        <l id="s3:l8">Datse haer tot u bekeeren.</l>
      </lg>
      <lg id="s4" type="stanza">
        <l id="s4:l1">Met Lidia laet u Heere,</l>
        <l id="s4:l2">Ons herten zijn op ghedaen,</l>
        <l id="s4:l3">Dat wy u woort ende leere,</l>
        <l id="s4:l4">Recht hooren en wel verstaen,</l>
        <l id="s4:l5">Helpt ons twoort bewaren altijt</l>
        <l id="s4:l6">Dat s'Hemels voghels dat niet,</l>
        <l id="s4:l7">Wt onsen herten wech rapen,</l>
        <l id="s4:l8">Wilt daerom bidden end waken.</l>
      </lg>
      <lg id="s5" type="stanza">
        <l id="s5:l1">Met beven ende oock met schroomen</l>
        <l id="s5:l2">Als Maria Magdaleen</l>
        <l id="s5:l3">Wilt voor Christi voeten comen,</l>
        <l id="s5:l4">Ter aerden u heel vercleent,</l>
        <l id="s5:l5">V sonden hertlijck beschreyt,</l>
        <l id="s5:l6">End bid' met ootmoedicheyt,</l>
        <l id="s5:l7">Hemelsche lieve vader,</l>
        <l id="s5:l8">Vergheeft ons sonden te gader.</l>
      </lg>
      <lg id="s6" type="stanza">
        <l id="s6:l1">De Propheet gaet ons verclaren</l>
        <l id="s6:l2">Twelcke is tot onser leer,</l>
        <l id="s6:l3">Sy sullen voor u vergaren,</l>
        <l id="s6:l4">Recht of het mijn vollick weer</l>
        <l id="s6:l5">Sittend' voor u end hooren t'woort,</l>
        <l id="s6:l6">Maer gaen in giericheyt voort,</l>
        <l id="s6:l7">Met haren mont sy veeren,</l>
        <l id="s6:l8">Ofts' brandend' ontsteken weeren,</l>
      </lg>
      <lg id="s7" type="stanza">
        <l id="s7:l1">Doet so niet vrienden draecht sorghe</l>
        <l id="s7:l2">In s'herten camer altijt,</l>
        <l id="s7:l3">Bidt den Vader int verborghen,</l>
        <l id="s7:l4">Sluyt met Hanna u mont met vlijt,</l>
        <l id="s7:l5">Sy badt met roerend' lippen siet,</l>
        <l id="s7:l6">Maer haer stem hoorde men niet,</l>
        <l id="s7:l7">Int hert aenbadt sy den Heere,</l>
        <l id="s7:l8">Die haer gaf haers herts begheere.</l>
      </lg>
      <lg id="s8" type="stanza">
        <l id="s8:l1">Want de Heer us groot van crachten,</l>
        <l id="s8:l2">Die t'hert end nieren doorsiet,</l>
        <l id="s8:l3">Hy weet al onse ghedachten</l>
        <l id="s8:l4">Wat wy doen hy al bespiet,</l>
        <l id="s8:l5">Tis heymlijck oft openbaer,</l>
        <l id="s8:l6">Voor hem als die sonne claer</l>
        <l id="s8:l7">Ia, vrienden merckt doch by desen,</l>
        <l id="s8:l8">Soudmen sulcken God niet vreesen.</l>
      </lg>
      <lg id="s9" type="stanza">
        <l id="s9:l1">De wijsheyt die claecht daer buyten</l>
        <l id="s9:l2">Godes woort wert nu ghehoort</l>
        <l id="s9:l3">Wilt u ooren nu niet sluyten,</l>
        <l id="s9:l4">Ghy traghe ghelooft Gods woort,</l>
        <l id="s9:l5">Veracht niet des Heeren raet,</l>
        <l id="s9:l6">Ghelijck in Lucas seven staet,</l>
        <l id="s9:l7">Wordet uyt den Gheest ghebooren,</l>
        <l id="s9:l8">Ontvliedet nu Godes tooren.</l>
      </lg>
      <lg id="s10" type="stanza">
        <l id="s10:l1">Hoort doch na schrifture verclaren</l>
        <l id="s10:l2">Also daer gheschreven staet,</l>
        <l id="s10:l3">Wilt uwen voet wel bewaren,</l>
        <l id="s10:l4">Als ghy in s'Heeren huys gaet,</l>
        <l id="s10:l5">Om t'hooren des Heeren woort,</l>
        <l id="s10:l6">Waer door salicheyt oorboort</l>
        <l id="s10:l7">Diet hoort en bewaren beyden,</l>
        <l id="s10:l8">Ende haer daer toe bereyden.</l>
      </lg>
      <lg id="s11" type="stanza">
        <l id="s11:l1">Ghelijck God tot Moysen seyde,</l>
        <l id="s11:l2">Gaet en segt dat volck seer ras,</l>
        <l id="s11:l3">Dat sy haer nu gaen bereyden,</l>
        <l id="s11:l4">End dat elck sijn cleed'ren wast,</l>
        <l id="s11:l5">Om te hooren s'Heeren woort,</l>
        <l id="s11:l6">Dats' my leeren vreesen doon</l>
        <l id="s11:l7">End haer dan souden bekeeren,</l>
        <l id="s11:l8">Dat syt oock haer kind'ren leeren.</l>
      </lg>
      <lg id="s12" type="stanza">
        <l id="s12:l1">So moetmen naer Schrifts vermonden</l>
        <l id="s12:l2">Oock wasschen alsoot behoort,</l>
        <l id="s12:l3">Den bevlecken rock der sonden,</l>
        <l id="s12:l4">Door het water badt, int woort,</l>
        <l id="s12:l5">In Christi bloet wit en fijn,</l>
        <l id="s12:l6">Door t'gheloof ghereynicht zijn,</l>
        <l id="s12:l7">Van sonden door Gods Gheest crachtich,</l>
        <l id="s12:l8">Der Godlijck natuer deelachtich</l>
      </lg>
      <lg id="s13" type="stanza">
        <l id="s13:l1">Hierom moeten wy verlaten</l>
        <l id="s13:l2">Des werelts qua lusten snoet,</l>
        <l id="s13:l3">Gaen niet op haer wegh en straten,</l>
        <l id="s13:l4">Daermen grauwelijck boosheyt doet,</l>
        <l id="s13:l5">Drincken, vloecken, ghekijf, haet,</l>
        <l id="s13:l6">Stout, gierich, vol overdaet,</l>
        <l id="s13:l7">Gulsichlijck, drincken en eten,</l>
        <l id="s13:l8">Daer wort Godes woort vergheten.</l>
      </lg>
      <lg id="s14" type="stanza">
        <l id="s14:l1">Leeft ghy na des vleeschs behaghen,</l>
        <l id="s14:l2">So moet ghy sterven de doot,</l>
        <l id="s14:l3">Dat sult ghy dan seer beclaghen,</l>
        <l id="s14:l4">In u alder laetste noot,</l>
        <l id="s14:l5">Die in lusten leven bloot</l>
        <l id="s14:l6">Zijn, seyt Paulus levend' doot,</l>
        <l id="s14:l7">Hierom cruyst doch u vleesch seere</l>
        <l id="s14:l8">Met sijn lust en qua begheere.</l>
      </lg>
      <lg id="s15" type="stanza">
        <l id="s15:l1">Al die van sonden afkeeren,</l>
        <l id="s15:l2">En houden haer vleysch in dwanck,</l>
        <l id="s15:l3">Bidden int gheloof den Heeren,</l>
        <l id="s15:l4">Die niet gaen haer ouden ganck,</l>
        <l id="s15:l5">Verhoort God na Schrifts bediet,</l>
        <l id="s15:l6">Maer verhoort de sondaers niet,</l>
        <l id="s15:l7">Die haer niet willen bekeeren,</l>
        <l id="s15:l8">Al roepense Heer der Heeren.</l>
      </lg>
      <lg id="s16" type="stanza">
        <l id="s16:l1">Tot sterven wilt u bereyden</l>
        <l id="s16:l2">Wy weten hier uer noch tijt,</l>
        <l id="s16:l3">Haest moeten wy van hier scheyden,</l>
        <l id="s16:l4">Dus waeckt ende bidt altijt</l>
        <l id="s16:l5">Die Heer comt seer onbedacht,</l>
        <l id="s16:l6">Ghelijck een dief in der nacht</l>
        <l id="s16:l7">Wel dien die hy vindet waken,</l>
        <l id="s16:l8">En in sonden niet en slapen.</l>
      </lg>
      <lg id="s17" type="stanza">
        <l id="s17:l1">Die dit dichte met verblijden,</l>
        <l id="s17:l2">O Heere wilt hem by staen,</l>
        <l id="s17:l3">Wilt hem altijt helpen strijden,</l>
        <l id="s17:l4">Teghen al wat hem mach schaen,</l>
        <l id="s17:l5">Gheeft hem doch onbevreest Heer,</l>
        <l id="s17:l6">T'woort te spreken tuwer eer,</l>
        <l id="s17:l7">End om sijn naesten te stichten,</l>
        <l id="s17:l8">Doet u gheest wilt hem verlichten.</l>
      </lg>
    </lg>
  </text>
</song>
