<?xml version='1.0' encoding='utf-8' standalone='yes'?>
<song>
  <meta>
    <id>15910</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De winter is een onwaarde gast</melody>
  </meta>
  <text>
    <lg type="song">
      <lg id="s1" type="stanza">
        <l id="s1:l1">Die winter is een onweert gast,</l>
        <l id="s1:l2">dat merck ick aenden dage.</l>
        <l id="s1:l3">Ic had een boelken ende dat was waer</l>
        <l id="s1:l4">int openbaer;</l>
        <l id="s1:l5">si en was mi niet getrouwe,</l>
        <l id="s1:l6">des lijt ic rouwe.</l>
      </lg>
      <lg id="s2" type="stanza">
        <l id="s2:l1">Het ghaet ten vastelavont waert,</l>
        <l id="s2:l2">nu lengen ons de dagen;</l>
        <l id="s2:l3">mijn lief boot mi een cranselijn</l>
        <l id="s2:l4">van peerlen fijn,</l>
        <l id="s2:l5">oft ic soude willen draghen</l>
        <l id="s2:l6">totten daghe.</l>
      </lg>
      <lg id="s3" type="stanza">
        <l id="s3:l1">Daer na coemt ons die lieve tijt;</l>
        <l id="s3:l2">so spruyten ons die bloemkens,</l>
        <l id="s3:l3">si springen wt so menigerley,</l>
        <l id="s3:l4">coel is den mey;</l>
        <l id="s3:l5">ic hoore den nachtegael singhen</l>
        <l id="s3:l6">van minnen.</l>
      </lg>
      <lg id="s4" type="stanza">
        <l id="s4:l1">Wat achte ic op den vogelen sanck</l>
        <l id="s4:l2">oft op quade nijders tongen?</l>
        <l id="s4:l3">Mijn lief boot mi haer armkens blanc,</l>
        <l id="s4:l4">ic weets haer danc;</l>
        <l id="s4:l5">ic en salts mi niet beromen,</l>
        <l id="s4:l6">mach ic daer in comen.</l>
      </lg>
      <lg id="s5" type="stanza">
        <l id="s5:l1">Ghi zijt mijn lief, weet dat voorwaer,</l>
        <l id="s5:l2">ick vare na Oostenrijcke.</l>
        <l id="s5:l3">Schoonder wijf en sack ic nye;</l>
        <l id="s5:l4">als ickse aensie,</l>
        <l id="s5:l5">waer vintmen haers gelijcken,</l>
        <l id="s5:l6">ja, haers gelijcken.</l>
      </lg>
      <lg id="s6" type="stanza">
        <l id="s6:l1">Oorlof, schoon lief van Aerdenborch!</l>
        <l id="s6:l2">Wi twee wi moeten scheyden.</l>
        <l id="s6:l3">Ick eedt mijn corenken noch groen,</l>
        <l id="s6:l4">ick hebs van doen.</l>
        <l id="s6:l5">Maria wil ons gheleyden,</l>
        <l id="s6:l6">als wi gaen scheyden.</l>
      </lg>
      <lg id="s7" type="stanza">
        <l id="s7:l1">Die winter is een onweert gast</l>
        <l id="s7:l2">dat merc ic bi den douwe.</l>
        <l id="s7:l3">Ic hadde een schoon lief uitvercoorn,</l>
        <l id="s7:l4">ende dat is waer:</l>
        <l id="s7:l5">si was mi toch niet ghetrouwe,</l>
        <l id="s7:l6">tsal haer rouwen.</l>
      </lg>
      <lg id="s8" type="stanza">
        <l id="s8:l1">Te paeschen is die vasten uit,</l>
        <l id="s8:l2">so lenghen ons die daghen.</l>
        <l id="s8:l3">Mijn lief gaf mi een cranselijn</l>
        <l id="s8:l4">van peerlen fijn,</l>
        <l id="s8:l5">dat wil ic so lustelic draghen</l>
        <l id="s8:l6">al mijn daghen.</l>
      </lg>
      <lg id="s9" type="stanza">
        <l id="s9:l1">Daer nae comt ons die coele mei,</l>
        <l id="s9:l2">die doet ons vrouden bringhen,</l>
        <l id="s9:l3">hi brenghet ons bloemkens menigherlei,</l>
        <l id="s9:l4">coel is die mei;</l>
        <l id="s9:l5">ic hoor die nachtegael singhen</l>
        <l id="s9:l6">ende springhen.</l>
      </lg>
      <lg id="s10" type="stanza">
        <l id="s10:l1">Wat achtic op der voghel sanc</l>
        <l id="s10:l2">ende op die clapperstonghen!</l>
        <l id="s10:l3">mijn liefken gaf mi haer armkens blanc,</l>
        <l id="s10:l4">ic weets haer danc,</l>
        <l id="s10:l5">daer in so mach ic rusten,</l>
        <l id="s10:l6">want mijt luste.</l>
      </lg>
      <lg id="s11" type="stanza">
        <l id="s11:l1">Adieu, adieu, mijn schone lief,</l>
        <l id="s11:l2">wi twee wi moeten scheiden.</l>
        <l id="s11:l3">Du heefst mijn hert in sorghen ghebracht</l>
        <l id="s11:l4">dach ende nacht.</l>
        <l id="s11:l5">Maria wil ons gheleiden,</l>
        <l id="s11:l6">want wi scheiden.</l>
      </lg>
      <lg id="s12" type="stanza">
        <l id="s12:l1">Die ons dit lietjen eerstwerf sanc,</l>
        <l id="s12:l2">si heeft so wel ghesonghen;</l>
        <l id="s12:l3">dat heeft ghedaen een joncfrou fijn</l>
        <l id="s12:l4">bi den coelen wijn.</l>
        <l id="s12:l5">Si was haer boelken niet trouwe,</l>
        <l id="s12:l6">tsal haer rouwen.</l>
      </lg>
    </lg>
  </text>
</song>
