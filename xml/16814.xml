<?xml version='1.0' encoding='utf-8' standalone='yes'?>
<song>
  <meta>
    <id>16814</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Naar groene verf mijn hart verlangt</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ic heb ghejaecht mijn leven lanc</l>
        <l id="s1:l2">al om een joncfrou scone,</l>
        <l id="s1:l3">die alresoetste wijngaertranc,</l>
        <l id="s1:l4">die daer is in shemels trone;</l>
        <l id="s1:l5">met enghelen is si om beset,</l>
        <l id="s1:l6">ic en can daer niet bi comen;</l>
        <l id="s1:l7">mijn sonden hebbent mi belet,</l>
        <l id="s1:l8">des ic mi mach bedroven.</l>
      </lg>
      <lg id="s2" type="stanza">
        <l id="s2:l1">Ic bin verdoelt op deser jacht,</l>
        <l id="s2:l2">die werelt heeft mi gheloghen,</l>
        <l id="s2:l3">ghenoechte heb ic seer gheacht,</l>
        <l id="s2:l4">in wanen bin ic bedroghen;</l>
        <l id="s2:l5">rijcheit ende lof heb ic ghemint</l>
        <l id="s2:l6">ende idelheit uutvercoren;</l>
        <l id="s2:l7">int jaghen bin ic dus verblint,</l>
        <l id="s2:l8">den wech heb ic verloren.</l>
      </lg>
      <lg id="s3" type="stanza">
        <l id="s3:l1">Ic wil opstaen, tis meer dan tijt,</l>
        <l id="s3:l2">ende soeken hem alleine</l>
        <l id="s3:l3">der joncfrou soon, diet al verblijt,</l>
        <l id="s3:l4">Jesus ist dien ic meine;</l>
        <l id="s3:l5">hi is den wech, alsmen verclaert,</l>
        <l id="s3:l6">ic wil mi tot hem keren,</l>
        <l id="s3:l7">den rechten wech ter joncfrou waert</l>
        <l id="s3:l8">mach ic noch aen hem leeren.</l>
      </lg>
      <lg id="s4" type="stanza">
        <l id="s4:l1">O Jesu heer, nu bid ic di</l>
        <l id="s4:l2">uut al mijns harten gronde,</l>
        <l id="s4:l3">van sonden wilt mi maken vri,</l>
        <l id="s4:l4">dats nu ende tallen stonde;</l>
        <l id="s4:l5">doet mi die pure moeder dijn</l>
        <l id="s4:l6">met suverheit aenscouwen,</l>
        <l id="s4:l7">doer haer wilt mijns ghenadich sijn,</l>
        <l id="s4:l8">ic wil haer dienen met trouwen.</l>
      </lg>
      <lg id="s5" type="stanza">
        <l id="s5:l1">Der enghelen vroecht, wilt op mi slaen</l>
        <l id="s5:l2">dijn ontfermhertighe oghen;</l>
        <l id="s5:l3">ic heb u grotelic misdaen,</l>
        <l id="s5:l4">des is mijn hart in doghen;</l>
        <l id="s5:l5">ghi sijt des sondaers toeverlaet</l>
        <l id="s5:l6">ende troestersce der armen,</l>
        <l id="s5:l7">ghi sijt die gheen daert al an staet:</l>
        <l id="s5:l8">wilt mijns doch nu ontfarmen.</l>
      </lg>
      <lg id="s6" type="stanza">
        <l id="s6:l1">Mijn vrienden, maghen ende scat</l>
        <l id="s6:l2">die sullen mi beswiken,</l>
        <l id="s6:l3">die scriftuur bewijst wel dat,</l>
        <l id="s6:l4">ic moet alleine gaen striken;</l>
        <l id="s6:l5">o moeder Gods, daerom wilt staen</l>
        <l id="s6:l6">bi mi als ik sel sterven,</l>
        <l id="s6:l7">want ic moet loen naet werc ontfaen,</l>
        <l id="s6:l8">wilt mi ghenade verwerven.</l>
      </lg>
      <lg id="s7" type="stanza">
        <l id="s7:l1">Die dit liedekijn eerstwerf sanc,</l>
        <l id="s7:l2">is seer ghequetst van binnen;</l>
        <l id="s7:l3">sein vleisc heeft hem ghemaect so cranc,</l>
        <l id="s7:l4">dat hi is flau van minnen;</l>
        <l id="s7:l5">o Jesus, die dranc den bitteren dranc</l>
        <l id="s7:l6">ant cruis om smenscen wille,</l>
        <l id="s7:l7">behoede ons van der hellen stanc</l>
        <l id="s7:l8">ende van des duvels quelle.</l>
      </lg>
      <lg id="s8" type="stanza">
        <l id="s8:l1">Ick hebbe gheiaecht mijn leven lanc</l>
        <l id="s8:l2">al om een ioncfrou schone,</l>
        <l id="s8:l3">die alderschoonste wijngaertranck,</l>
        <l id="s8:l4">die is in shemels throne;</l>
        <l id="s8:l5">si is met enghelen so omset,</l>
        <l id="s8:l6">ic en can daer niet bi comen;</l>
        <l id="s8:l7">dat hebben mi mijn sonden belet,</l>
        <l id="s8:l8">des wil ic mi ontvromen.</l>
      </lg>
      <lg id="s9" type="stanza">
        <l id="s9:l1">Ic ben verdwaelt in deser nacht,</l>
        <l id="s9:l2">die werelt heeft mi bedroghen,</l>
        <l id="s9:l3">ghenoechte heb ic so seer gheacht,</l>
        <l id="s9:l4">mijn waen heeft mi beloghen;</l>
        <l id="s9:l5">rijcheyt ende eer heb ic ghemint</l>
        <l id="s9:l6">ende ydelheyt vercoren;</l>
        <l id="s9:l7">al iaghende ben ic aldus verblint,</l>
        <l id="s9:l8">en heb minen wech verloren.</l>
      </lg>
      <lg id="s10" type="stanza">
        <l id="s10:l1">Ic wil opstaen, tes meer dan tijt,</l>
        <l id="s10:l2">ende soeken hem alleene</l>
        <l id="s10:l3">der maghet sone ghebenedijt,</l>
        <l id="s10:l4">Ihesus ist dien ic meene;</l>
        <l id="s10:l5">hi is den wech, alsmen verclaert,</l>
        <l id="s10:l6">ic wil mi tot hem keeren;</l>
        <l id="s10:l7">den rechten wech ter maghet waert</l>
        <l id="s10:l8">sal ic aen hem leeren.</l>
      </lg>
      <lg id="s11" type="stanza">
        <l id="s11:l1">O Ihesus heer nu bidde ic di</l>
        <l id="s11:l2">al wt mijns herten gronde,</l>
        <l id="s11:l3">van sonden wilt mi maken vrij</l>
        <l id="s11:l4">nu ende tot allen stonden;</l>
        <l id="s11:l5">laet mi die waerde moeder dijn</l>
        <l id="s11:l6">met suverheyt aenschouwen,</l>
        <l id="s11:l7">doer haer wilt mi ghenadich sijn,</l>
        <l id="s11:l8">want mi mijn sonden rouwen.</l>
      </lg>
      <lg id="s12" type="stanza">
        <l id="s12:l1">Der engelen vrouwe, wilt op mi slaen</l>
        <l id="s12:l2">uwe ontfermhertighe oghen;</l>
        <l id="s12:l3">ic heb so swaerliken mesdaen,</l>
        <l id="s12:l4">des lidet mijn herte doghen:</l>
        <l id="s12:l5">ghi sijt des sondaers toeverlaet,</l>
        <l id="s12:l6">ende onderstant den armen;</l>
        <l id="s12:l7">ghi sijt die ghene daert al aen staet</l>
        <l id="s12:l8">wilt doch mijns ontfarmen.</l>
      </lg>
      <lg id="s13" type="stanza">
        <l id="s13:l1">Vrienden, maghen ende schat</l>
        <l id="s13:l2">die willen mi beswiken,</l>
        <l id="s13:l3">scriftuere die bewijst wel, dat</l>
        <l id="s13:l4">ic moet van haer gaen striken;</l>
        <l id="s13:l5">och moeder Gods, wilt mi bistaen</l>
        <l id="s13:l6">als ic sal moeten sterven,</l>
        <l id="s13:l7">want elc sal loon na werc ontfaen,</l>
        <l id="s13:l8">wilt mi ghenade verwerven.</l>
      </lg>
      <lg id="s14" type="stanza">
        <l id="s14:l1">Och, die dit liedeken eerstwerf sanc,</l>
        <l id="s14:l2">was seer ghequelt van binnen;</l>
        <l id="s14:l3">sijn vlees was hem gemaect so cranc,</l>
        <l id="s14:l4">dat hi flaeu is van minnen;</l>
        <l id="s14:l5">Ihesus, die dranc den bitteren dranck</l>
        <l id="s14:l6">aent cruys om smenschen leven,</l>
        <l id="s14:l7">bescermt ons vander hellen stanc</l>
        <l id="s14:l8">ende van dat eewighe beven.</l>
      </lg>
    </lg>
  </text>
</song>
