<?xml version='1.0' encoding='utf-8' standalone='yes'?>
<song>
  <meta>
    <id>16521</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Het daagt in de oosten</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Het daget inden oosten,</l>
        <l id="s1:l2">die maen schijnt over al;</l>
        <l id="s1:l3">hoe geerne soude ick weten</l>
        <l id="s1:l4">waer mijn ziel varen sal,</l>
        <l id="s1:l5">hoe geerne soude ick weten.’</l>
      </lg>
      <lg id="s2" type="stanza">
        <l id="s2:l1">- ‘Och siele, vry edel siele,</l>
        <l id="s2:l2">nu gaghet eenen ganck</l>
        <l id="s2:l3">al tot den boom des cruycen,</l>
        <l id="s2:l4">aenmerckt wie daer aen hangt;</l>
        <l id="s2:l5">al tot den boom des cruycen.’</l>
      </lg>
      <lg id="s3" type="stanza">
        <l id="s3:l1">Die siele die keerden haer omme</l>
        <l id="s3:l2">in alsoo corter stont;</l>
        <l id="s3:l3">daer sach sy haeren gheminden</l>
        <l id="s3:l4">bebloet, soo seer doorwont;</l>
        <l id="s3:l5">daer sach sy haeren gheminden.</l>
      </lg>
      <lg id="s4" type="stanza">
        <l id="s4:l1">‘O Jesus, soete Heere,</l>
        <l id="s4:l2">hoe sijdij aldus ontdaen,</l>
        <l id="s4:l3">dat ghy dat bitter lyden</l>
        <l id="s4:l4">om mynent wil hebt ontfaen?</l>
        <l id="s4:l5">dat ghy dat bitter lyden.</l>
      </lg>
      <lg id="s5" type="stanza">
        <l id="s5:l1">- ‘Och ziel, vry edel siele,</l>
        <l id="s5:l2">tis al om u geschiet;</l>
        <l id="s5:l3">dus moochdy allen u lyden</l>
        <l id="s5:l4">om my achten voor niet;</l>
        <l id="s5:l5">dus moochdy allen u lyden.</l>
      </lg>
      <lg id="s6" type="stanza">
        <l id="s6:l1">‘Nu gaget tot mynen handen,</l>
        <l id="s6:l2">ontfangt myn gratie daer,</l>
        <l id="s6:l3">ende steltse badt te wercke</l>
        <l id="s6:l4">ende leefter beter naer;</l>
        <l id="s6:l5">ende steltse badt te wercke.</l>
      </lg>
      <lg id="s7" type="stanza">
        <l id="s7:l1">‘Nu gaet tot mynen voeten,</l>
        <l id="s7:l2">aenmerct die wonden soo groot;</l>
        <l id="s7:l3">ick vergeve u allen u sonden</l>
        <l id="s7:l4">al door mijn bitter doot;</l>
        <l id="s7:l5">ick vergeve u allen u sonden.</l>
      </lg>
      <lg id="s8" type="stanza">
        <l id="s8:l1">‘Nu gaet tot mijnder sijden,</l>
        <l id="s8:l2">aenmerct die wonde soo diep,</l>
        <l id="s8:l3">wilt daer altijt in blyven,</l>
        <l id="s8:l4">mijn alderliefste lief;</l>
        <l id="s8:l5">wilt daer altijt in blyven.</l>
      </lg>
      <lg id="s9" type="stanza">
        <l id="s9:l1">‘Nu gaet tot mynen hoofde,</l>
        <l id="s9:l2">aenmerckt die croone soo groot,</l>
        <l id="s9:l3">sy is bespreyt met bloede,</l>
        <l id="s9:l4">met mynen bloede soo root;</l>
        <l id="s9:l5">sy is bespreyt met bloede.</l>
      </lg>
      <lg id="s10" type="stanza">
        <l id="s10:l1">‘Die croone die suldy draeghen</l>
        <l id="s10:l2">in uwer herten diep;</l>
        <l id="s10:l3">daer aen so salmen mercken,</l>
        <l id="s10:l4">ghi syt myn liefste lief;</l>
        <l id="s10:l5">daer aen so salmen mercken.’</l>
      </lg>
      <lg id="s11" type="stanza">
        <l id="s11:l1">Al aen den boom des cruycen</l>
        <l id="s11:l2">soo hinc die jongelinck;</l>
        <l id="s11:l3">hy riep soo luy van binnen:</l>
        <l id="s11:l4">‘vervult es alle dinck;’</l>
        <l id="s11:l5">hy riep soo luy van binnen.</l>
      </lg>
      <lg id="s12" type="stanza">
        <l id="s12:l1">So wie met swaren sonden,</l>
        <l id="s12:l2">met sonden es bevaen,</l>
        <l id="s12:l3">en willet u niet versaghen,</l>
        <l id="s12:l4">maer willet tot hem ghaen;</l>
        <l id="s12:l5">en willet u niet versaghen.</l>
      </lg>
    </lg>
  </text>
</song>
