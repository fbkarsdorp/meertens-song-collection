<?xml version='1.0' encoding='utf-8' standalone='yes'?>
<song>
  <meta>
    <id>189169</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Een ridder en een meisje jong</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wilt ghy wesen een Oorlochs man</l>
        <l id="s1:l2">Een Camper ende Ridder des Heeren</l>
        <l id="s1:l3">Laet u teeckenen doet wapen an</l>
        <l id="s1:l4">Strijden end vechten moet ghy leeren.</l>
      </lg>
      <lg id="s2" type="stanza">
        <l id="s2:l1">Want wy en hebben hier gheenen strijt</l>
        <l id="s2:l2">Teghen ons vleesch en bloet alleene,</l>
        <l id="s2:l3">Teghens de hoocheyt des werelts wijt,</l>
        <l id="s2:l4">Moeten wy vechten int ghemeen.</l>
      </lg>
      <lg id="s3" type="stanza">
        <l id="s3:l1">Teghen Keyser, Coninck, Vorsten groot,</l>
        <l id="s3:l2">Al die de duysterheyt regieren,</l>
        <l id="s3:l3">Moeten wy campen tot in den doot,</l>
        <l id="s3:l4">Oprechten vroom Christus banieren,</l>
      </lg>
      <lg id="s4" type="stanza">
        <l id="s4:l1">De schalckheyt veel argher dan fenijn,</l>
        <l id="s4:l2">Der gheesten die in de locht wercken,</l>
        <l id="s4:l3">Moeten wy oock bevechtende zijn,</l>
        <l id="s4:l4">Haer loofheyt end bedroch aenmercken,</l>
      </lg>
      <lg id="s5" type="stanza">
        <l id="s5:l1">Sy sonnen teeckend end wonder doen,</l>
        <l id="s5:l2">En door een schijn der waerheyt lieghen,</l>
        <l id="s5:l3">Die haer niet vast aen Christum hoen,</l>
        <l id="s5:l4">die sullen sy alle bedrieghen,</l>
      </lg>
      <lg id="s6" type="stanza">
        <l id="s6:l1">Dus laet ons hopen met goet verdrach,</l>
        <l id="s6:l2">Verlatende ons quaey manieren,</l>
        <l id="s6:l3">Op dat ons God in den quaden dach,</l>
        <l id="s6:l4">door sijnen gheest mach wel bestieren.</l>
      </lg>
      <lg id="s7" type="stanza">
        <l id="s7:l1">In een lichaem der sonden subject,</l>
        <l id="s7:l2">Woont met Gods Gheest vry van geschille,</l>
        <l id="s7:l3">Noch in gheen ziele hy in en treckt,</l>
        <l id="s7:l4">Onghehoorsaem en quaet van wille.</l>
      </lg>
      <lg id="s8" type="stanza">
        <l id="s8:l1">Maer die Christum soecken vroech en spa</l>
        <l id="s8:l2">Om dienen sonder te cesseren,</l>
        <l id="s8:l3">Sal hy ontfanghen en vryen van scha,</l>
        <l id="s8:l4">Indien sy hem niet en temteren.</l>
      </lg>
      <lg id="s9" type="stanza">
        <l id="s9:l1">Aendoen sal hy haer sijn wapen sterck,</l>
        <l id="s9:l2">daer mede hyt al heeft verwonnen,</l>
        <l id="s9:l3">Ende moedt gheven want tis sijn werck,</l>
        <l id="s9:l4">Victorye sal hy haer jonnen.</l>
      </lg>
      <lg id="s10" type="stanza">
        <l id="s10:l1">Dus staet, weest vroom in al u gevecht</l>
        <l id="s10:l2">Omgort u lenden met der waerheyt,</l>
        <l id="s10:l3">doet aen dat pancier goet end oprecht,</l>
        <l id="s10:l4">de gherechticheyt sonder swaerheyt,</l>
      </lg>
      <lg id="s11" type="stanza">
        <l id="s11:l1">Weest gheschoeyt aen uwe voeten wel,</l>
        <l id="s11:l2">Met d'Euangelium des vreden,</l>
        <l id="s11:l3">Om te loopen als een bode snel,</l>
        <l id="s11:l4">Bootschappen Gods ghenadicheden.</l>
      </lg>
      <lg id="s12" type="stanza">
        <l id="s12:l1">Neemt aen t'gheloove tot een schilt,</l>
        <l id="s12:l2">Teghen den duyvel onmanierich,</l>
        <l id="s12:l3">Waer me gheblust worden en ghestilt,</l>
        <l id="s12:l4">Alle sijn scherpe pijlen vyerich,</l>
      </lg>
      <lg id="s13" type="stanza">
        <l id="s13:l1">Den Helm der salicheyt wilt noch voort</l>
        <l id="s13:l2">Cloeckelijck op u hooft oock stellen</l>
        <l id="s13:l3">Grijpt dat sweert des Geests dwelc is Gods woort,</l>
        <l id="s13:l4">Om u vyanden me te vellen,</l>
      </lg>
      <lg id="s14" type="stanza">
        <l id="s14:l1">Draecht Christus teecken dat roode cruys</l>
        <l id="s14:l2">Treckt willich uyt met hem te velde,</l>
        <l id="s14:l3">Lijdt, smaet, druck, noot, angst, met confuys,</l>
        <l id="s14:l4">Neemt so sijn rijck in met ghewelde.</l>
      </lg>
      <lg id="s15" type="stanza">
        <l id="s15:l1">Wilt loopen cloeck met verduldicheyt,</l>
        <l id="s15:l2">Lijdtsaem sonder eenich verlanghen,</l>
        <l id="s15:l3">In den strijdt die u God leyt,</l>
        <l id="s15:l4">Danckt, looft, prijst hem met blijde sangen.</l>
      </lg>
      <lg id="s16" type="stanza">
        <l id="s16:l1">Wilt roepen, smeecken, bidt in den geest,</l>
        <l id="s16:l2">End houdt goey wake t'allen stonden,</l>
        <l id="s16:l3">Vlucht niet om druck lijden of tempeest,</l>
        <l id="s16:l4">Een oprecht Ridder wert ghy ghevonden.</l>
      </lg>
      <lg id="s17" type="stanza">
        <l id="s17:l1">Want die uyt dit strijden wijcken al,</l>
        <l id="s17:l2">Die en sullen God niet behaghen,</l>
        <l id="s17:l3">Maer die volstandelijck vechten sal,</l>
        <l id="s17:l4">Tot in den doot sonder vertsaghen,</l>
      </lg>
      <lg id="s18" type="stanza">
        <l id="s18:l1">Afwasschen salmen sijn tranen swaer,</l>
        <l id="s18:l2">Sijn lijden dat wert al ghenesen,</l>
        <l id="s18:l3">Blinckende cleederen wit ende claer,</l>
        <l id="s18:l4">Sal hy aendoen end blijde wesen.</l>
      </lg>
      <lg id="s19" type="stanza">
        <l id="s19:l1">Een croone met grooter melodie</l>
        <l id="s19:l2">Sal Christus op sijn hooft oock gheven,</l>
        <l id="s19:l3">Dat wert sijn loon en sijn soudie,</l>
        <l id="s19:l4">Hier boven nu in dat eewich leven.</l>
      </lg>
    </lg>
  </text>
</song>
