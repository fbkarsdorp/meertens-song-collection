<?xml version='1.0' encoding='utf-8' standalone='yes'?>
<song>
  <meta>
    <id>16580</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Het viel een hemelse dauw</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het viel een coelen douwe</l>
        <l id="s1:l2">tot eender veynster in,</l>
        <l id="s1:l3">tot eender huebscer vrouwen</l>
        <l id="s1:l4">ghevangen int herte mijn:</l>
        <l id="s1:l5">‘o lieffelijc ombevanghen,</l>
        <l id="s1:l6">staet op ende laet mi in,</l>
        <l id="s1:l7">na u staet mijn verlanghen,</l>
        <l id="s1:l8">by dy so wil ick zijn.’</l>
      </lg>
      <lg id="s2" type="stanza">
        <l id="s2:l1">Dat meysken was beheynde,</l>
        <l id="s2:l2">si liet den knape in</l>
        <l id="s2:l3">so heymelijc op een eynde</l>
        <l id="s2:l4">al in een camerkijn.</l>
        <l id="s2:l5">Daer laghen si twee biden ander,</l>
        <l id="s2:l6">die wile en was haer niet lanc,</l>
        <l id="s2:l7">de wachter opter tinnen lach,</l>
        <l id="s2:l8">hi hief op een liet hi sanck.</l>
      </lg>
      <lg id="s3" type="stanza">
        <l id="s3:l1">‘Och swyghet, wachter, stille,</l>
        <l id="s3:l2">ick wil u gheven loon,</l>
        <l id="s3:l3">mi dunct een vroulic beelde,</l>
        <l id="s3:l4">des ick gheen rou en hae,</l>
        <l id="s3:l5">si leyt in mijnder herten,</l>
        <l id="s3:l6">si breket mijnen sin;</l>
        <l id="s3:l7">bi haer so wil ick blijven,</l>
        <l id="s3:l8">si is die liefste mijn.</l>
      </lg>
      <lg id="s4" type="stanza">
        <l id="s4:l1">‘Bi haer so wil ick blijven,</l>
        <l id="s4:l2">bi haer so ben ick gaerne,</l>
        <l id="s4:l3">si heeft twee valcken oogen,</l>
        <l id="s4:l4">si is mijn morghen sterre;</l>
        <l id="s4:l5">si heeft twee witte wanghen</l>
        <l id="s4:l6">ende eenen rooden mont;</l>
        <l id="s4:l7">ons heer God wilse behoeden</l>
        <l id="s4:l8">in alder duecht ghesont.</l>
      </lg>
      <lg id="s5" type="stanza">
        <l id="s5:l1">‘Al voor myns vaders hove</l>
        <l id="s5:l2">daer staen twee boomkens fijn:</l>
        <l id="s5:l3">die een draecht noten mischaten,</l>
        <l id="s5:l4">die ander goede nagelkijn;</l>
        <l id="s5:l5">die noten die sijn soete,</l>
        <l id="s5:l6">die naghelen die zijn goet;</l>
        <l id="s5:l7">die wil ic die liefste draghen</l>
        <l id="s5:l8">tot eenen frisschen vrijen moet.’</l>
      </lg>
    </lg>
  </text>
</song>
