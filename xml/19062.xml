<?xml version='1.0' encoding='utf-8' standalone='yes'?>
<song>
  <meta>
    <id>19062</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Vrouw Venus gij zijt zo schoon wijf</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wildy hooren een goet nieu liet?</l>
        <l id="s1:l2">en dat sal ic ons singen,</l>
        <l id="s1:l3">wat heer Danielken is gesciet</l>
        <l id="s1:l4">al met vrou Venus minne.</l>
      </lg>
      <lg id="s2" type="stanza">
        <l id="s2:l1">‘Oorlof, sprac hi, vrouwe waert,</l>
        <l id="s2:l2">ende ic wil van u sceyden,</l>
        <l id="s2:l3">ic wil gaen trecken te Romen waert</l>
        <l id="s2:l4">al om des paus geleiden.’</l>
      </lg>
      <lg id="s3" type="stanza">
        <l id="s3:l1">‘Heer Daniel, wilt ghi orlof ontfaen,</l>
        <l id="s3:l2">ic en wil u niet begeven:</l>
        <l id="s3:l3">laet ons in die camer gaen</l>
        <l id="s3:l4">die hoochste minne pleghen.’</l>
      </lg>
      <lg id="s4" type="stanza">
        <l id="s4:l1">- ‘Dat en doe ic niet, vrouwe fier,</l>
        <l id="s4:l2">mi dunct in alle minen sinne,</l>
        <l id="s4:l3">u ogen bernen als waert een vier,</l>
        <l id="s4:l4">mi dunct ghi zijt een duvelinne.’</l>
      </lg>
      <lg id="s5" type="stanza">
        <l id="s5:l1">- ‘Heer Daniel, wat ist dat ghi segt?</l>
        <l id="s5:l2">ghi en dort u niet vermeten,</l>
        <l id="s5:l3">coemt ghi noch weder inden berch,</l>
        <l id="s5:l4">dat woort en sal ic niet vergeten.’</l>
      </lg>
      <lg id="s6" type="stanza">
        <l id="s6:l1">- ‘Trouwe neen ic, ioncfrou stout,</l>
        <l id="s6:l2">nu, noch te geenen stonden,</l>
        <l id="s6:l3">en peyse ic om dijnen rooden mont,</l>
        <l id="s6:l4">die en achte ic niet tot allen stonden.’</l>
      </lg>
      <lg id="s7" type="stanza">
        <l id="s7:l1">- ‘Daniel, wilt ghi oorlof saen,</l>
        <l id="s7:l2">neemt oorlof aen die grijsen,</l>
        <l id="s7:l3">werwaert dat ghi henen keert,</l>
        <l id="s7:l4">onsen lof sult ghi altijt prisen.’</l>
      </lg>
      <lg id="s8" type="stanza">
        <l id="s8:l1">Hi nam een staf al in zijn hant</l>
        <l id="s8:l2">ende hi streec te Romen binnen:</l>
        <l id="s8:l3">‘nu bidde ic Maria, die moeder Gods,</l>
        <l id="s8:l4">dat ic den paus mach vinden.’</l>
      </lg>
      <lg id="s9" type="stanza">
        <l id="s9:l1">Doen hi quam voor den paus ghegaen,</l>
        <l id="s9:l2">voor onsen eertschen vader:</l>
        <l id="s9:l3">‘here, ic soude mi biechten geern</l>
        <l id="s9:l4">ende roepe op God genade.</l>
      </lg>
      <lg id="s10" type="stanza">
        <l id="s10:l1">‘Ic soude mi biechten seer bevreest</l>
        <l id="s10:l2">met alle mijnen sinne,</l>
        <l id="s10:l3">ic heb seven iaer inden berch gheweest</l>
        <l id="s10:l4">met vrou Venus die duyvelinne.’</l>
      </lg>
      <lg id="s11" type="stanza">
        <l id="s11:l1">- ‘Hebdi seven iaer inden berch gheweest</l>
        <l id="s11:l2">met vrou Venus die duyvelinne,</l>
        <l id="s11:l3">so sult ghi bernen ewelijc</l>
        <l id="s11:l4">al in die helsce pijne.’</l>
      </lg>
      <lg id="s12" type="stanza">
        <l id="s12:l1">Die paus nam eenen drooghen stock</l>
        <l id="s12:l2">ende stack hem in die aerde beneven:</l>
        <l id="s12:l3">‘wanneer desen stock roosen draecht</l>
        <l id="s12:l4">dan zijn u sonden vergheven.’</l>
      </lg>
      <lg id="s13" type="stanza">
        <l id="s13:l1">- ‘Vermaledijt moeten die pausen zijn</l>
        <l id="s13:l2">die ons ter helle drijven,</l>
        <l id="s13:l3">si hebben Gode ghenomen so menighe siel,</l>
        <l id="s13:l4">die wel behouden mochte blijven.’</l>
      </lg>
      <lg id="s14" type="stanza">
        <l id="s14:l1">Hi tooch te Ronsen opt hooge huys</l>
        <l id="s14:l2">om drie zijnder suster kinder,</l>
        <l id="s14:l3">die nam hi al metter hant</l>
        <l id="s14:l4">ende leydese bi Venus zijnder vriendinne.</l>
      </lg>
      <lg id="s15" type="stanza">
        <l id="s15:l1">Al doen den derden dach omme quam,</l>
        <l id="s15:l2">dien droogen stock droech roosen;</l>
        <l id="s15:l3">men sant bode ende wederbode</l>
        <l id="s15:l4">om heer Daniel te soecken.</l>
      </lg>
      <lg id="s16" type="stanza">
        <l id="s16:l1">Doen hi voor den berrech quam,</l>
        <l id="s16:l2">vrou Venus die quam hem teghen:</l>
        <l id="s16:l3">‘segt mi, segt mi, Daniel fijn;</l>
        <l id="s16:l4">hoe is die reyse gelegen?’</l>
      </lg>
      <lg id="s17" type="stanza">
        <l id="s17:l1">- ‘Hoe nu die reise is gelegen,</l>
        <l id="s17:l2">daer toe is mi so leyde:</l>
        <l id="s17:l3">die paus heeft mi sulcken troost gegeven</l>
        <l id="s17:l4">eeuwelic van God te zijn ghescheyden.’</l>
      </lg>
      <lg id="s18" type="stanza">
        <l id="s18:l1">Doen sette si hem eenen stoel,</l>
        <l id="s18:l2">daer in so ghinck hi sitten,</l>
        <l id="s18:l3">si haelden hem eenen vergulden nap</l>
        <l id="s18:l4">ende wilde Danielken schincken.</l>
      </lg>
      <lg id="s19" type="stanza">
        <l id="s19:l1">Hi en wilde eten noch drincken niet;</l>
        <l id="s19:l2">si wilde eenen raet versieren,</l>
        <l id="s19:l3">hoe si in die camer comen sou</l>
        <l id="s19:l4">met seven camerieren.</l>
      </lg>
      <lg id="s20" type="stanza">
        <l id="s20:l1">Mer doen si wter camer quam</l>
        <l id="s20:l2">al lachende ende al spelende,</l>
        <l id="s20:l3">al had si eewelijck ghespeelt</l>
        <l id="s20:l4">heer Daniel die hadde ghesweghen.</l>
      </lg>
      <lg id="s21" type="stanza">
        <l id="s21:l1">Mer die dit liedeken eerstwerf sanck,</l>
        <l id="s21:l2">sijn herte lach hem in dolen,</l>
        <l id="s21:l3">hi was liever in Venus bedwanck</l>
        <l id="s21:l4">dan in helsche scholen.’</l>
      </lg>
    </lg>
  </text>
</song>
