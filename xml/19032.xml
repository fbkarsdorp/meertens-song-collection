<?xml version='1.0' encoding='utf-8' standalone='yes'?>
<song>
  <meta>
    <id>19032</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Wie wil horen een nieuw lied wat te Antwerpen is geschied</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wie wil horen een goet nieu liet</l>
        <l id="s1:l2">van dat Thantwerpen nu is gesciet,</l>
        <l id="s1:l3">al van drij vroukens reene?</l>
        <l id="s1:l4">Si hadden den cnape vanden huyse so lief,</l>
        <l id="s1:l5">si en lieten hem niet slapen alleene.</l>
      </lg>
      <lg id="s2" type="stanza">
        <l id="s2:l1">Deen dat was die dochter fier,</l>
        <l id="s2:l2">de tweetste was de camenier,</l>
        <l id="s2:l3">die derde machmen ooc wel noemen:</l>
        <l id="s2:l4">het was dat schoonste onder ionckwijf,</l>
        <l id="s2:l5">een schoone roose bloeme.</l>
      </lg>
      <lg id="s3" type="stanza">
        <l id="s3:l1">Die maechden alle waren beducht,</l>
        <l id="s3:l2">want si waren alle dry bevrucht,</l>
        <l id="s3:l3">en al met cleynen kinde;</l>
        <l id="s3:l4">deen al totter ander sprack:</l>
        <l id="s3:l5">‘den vader sullen wi wel vinden’.</l>
      </lg>
      <lg id="s4" type="stanza">
        <l id="s4:l1">Als vader en moeder dat vernam,</l>
        <l id="s4:l2">si waren alle bey seer gram</l>
        <l id="s4:l3">al om des dochters wille;</l>
        <l id="s4:l4">al sonder die cleyne kinderkens</l>
        <l id="s4:l5">sy hadden wel gesweghen stille.</l>
      </lg>
      <lg id="s5" type="stanza">
        <l id="s5:l1">Maer smorgens vroech als twas scoon dach,</l>
        <l id="s5:l2">den vader totten cnape spreken men sach,</l>
        <l id="s5:l3">en al met grammen sinne:</l>
        <l id="s5:l4">‘hout daer, mijn cnape, daer is u ghelt,</l>
        <l id="s5:l5">ende en comt hier niet meer inne.’</l>
      </lg>
      <lg id="s6" type="stanza">
        <l id="s6:l1">Als die dochter dit heeft aenhoort,</l>
        <l id="s6:l2">haer herte beswaerde rechtevoort,</l>
        <l id="s6:l3">si en cost een woort niet spreken;</l>
        <l id="s6:l4">si sach de liefste ten huyse wt gaen,</l>
        <l id="s6:l5">haer herteken docht haer te breken.</l>
      </lg>
      <lg id="s7" type="stanza">
        <l id="s7:l1">Die dochter en vergat haer selven niet,</l>
        <l id="s7:l2">si dede dat haer die cnape riet,</l>
        <l id="s7:l3">si streeck hem na met lusten;</l>
        <l id="s7:l4">si nam hem in haren witsen arm:</l>
        <l id="s7:l5">‘by u, lief, wil ic noch eens rusten.’</l>
      </lg>
      <lg id="s8" type="stanza">
        <l id="s8:l1">Maer alst den landeken heeft verhoort,</l>
        <l id="s8:l2">van herten was hi zeer verstoort,</l>
        <l id="s8:l3">en al om des meesters wille;</l>
        <l id="s8:l4">hy heeft den cnape by hem ontboden:</l>
        <l id="s8:l5">oft hy de wewe trouwen wille?</l>
      </lg>
      <lg id="s9" type="stanza">
        <l id="s9:l1">‘Heer landeken, hoor na mijn bediet:</l>
        <l id="s9:l2">die wewe die en beghere ick niet,</l>
        <l id="s9:l3">ken ben daer niet in gehouwen;</l>
        <l id="s9:l4">maer tis die dochter vanden huyse,</l>
        <l id="s9:l5">ick soude haer gherne trouwen.’</l>
      </lg>
      <lg id="s10" type="stanza">
        <l id="s10:l1">Die landeken aen hoorde dwoort,</l>
        <l id="s10:l2">hy was opten cnape so seer gestoort</l>
        <l id="s10:l3">om dat hyse niet en wil trouwen,</l>
        <l id="s10:l4">ende hem leyden op den steen,</l>
        <l id="s10:l5">daer wil hi hem eewelijck houwen.</l>
      </lg>
      <lg id="s11" type="stanza">
        <l id="s11:l1">Wacht u, ghi meiskens groot en cleyn,</l>
        <l id="s11:l2">bewaert altoos u eerken reyn,</l>
        <l id="s11:l3">wacht u van groote buicken;</l>
        <l id="s11:l4">wanneer dat willeken is gedaen,</l>
        <l id="s11:l5">dan is die vrienschap wte.</l>
      </lg>
    </lg>
  </text>
</song>
