<?xml version='1.0' encoding='utf-8' standalone='yes'?>
<song>
  <meta>
    <id>18634</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Trueren moet ic nacht ende dach</l>
        <l id="s1:l2">ende liden groot verlanghen,</l>
        <l id="s1:l3">des lidens naem ic gaern verdrach,</l>
        <l id="s1:l4">dat my heeft ombevanghen;</l>
        <l id="s1:l5">verdriet coemt my soe menichvout,</l>
        <l id="s1:l6">trueren heeft mij in sijn ghewout;</l>
        <l id="s1:l7">ic en macht oeck niet ontganghen.</l>
      </lg>
      <lg id="s2" type="stanza">
        <l id="s2:l1">In wat plaetse dat ic bin,</l>
        <l id="s2:l2">moet ic des lydens wachten;</l>
        <l id="s2:l3">daer en coemt geen blijscap in minen sin</l>
        <l id="s2:l4">by daghe ende oeck niet by nachten;</l>
        <l id="s2:l5">mit vreesen bin ic ombevaen,</l>
        <l id="s2:l6">dat cost mi also menighen traen;</l>
        <l id="s2:l7">onser God wiltet my versaechten.</l>
      </lg>
      <lg id="s3" type="stanza">
        <l id="s3:l1">In alle deser werelt wijt</l>
        <l id="s3:l2">en weet ic druck tontvlieghen,</l>
        <l id="s3:l3">men en vint niet anders in deser tijt</l>
        <l id="s3:l4">dan valsheit ende bedrieghen;</l>
        <l id="s3:l5">want die trou is ghebleven doot,</l>
        <l id="s3:l6">die waerheit is in groeter noot,</l>
        <l id="s3:l7">si wort ghedruct mit lieghen.</l>
      </lg>
      <lg id="s4" type="stanza">
        <l id="s4:l1">Och rijck heer God, hoe wee is my</l>
        <l id="s4:l2">in deser werelt te wesen,</l>
        <l id="s4:l3">mocht ic van sorghen wesen vri</l>
        <l id="s4:l4">soe waer mijn hert ghenesen;</l>
        <l id="s4:l5">maer, lacen, het is al om niet,</l>
        <l id="s4:l6">hier en is niet anders dan verdriet</l>
        <l id="s4:l7">ende altoes anxt ende vreese.</l>
      </lg>
      <lg id="s5" type="stanza">
        <l id="s5:l1">Druck liden moet mijn eyghen sijn,</l>
        <l id="s5:l2">ic en mach oeck niet ontvaren;</l>
        <l id="s5:l3">Maria, die reyne maghet fijn,</l>
        <l id="s5:l4">wil my altijt bewaren;</l>
        <l id="s5:l5">si is mijn troest al op aertrijc,</l>
        <l id="s5:l6">ic wil haer dienen ghetrouwelijc</l>
        <l id="s5:l7">al leefde ic oeck dusent jaren.</l>
      </lg>
      <lg id="s6" type="stanza">
        <l id="s6:l1">Och rijck heer God, hoe wel lust my</l>
        <l id="s6:l2">uut deser werelt te scheyden;</l>
        <l id="s6:l3">o Maria, weest my by</l>
        <l id="s6:l4">ende wilt mijn siel gheleiden;</l>
        <l id="s6:l5">al is mijn aventuer dus cranck,</l>
        <l id="s6:l6">als ick coem inder inghelen sanc</l>
        <l id="s6:l7">sel droefheit van my sceiden.</l>
      </lg>
      <lg id="s7" type="stanza">
        <l id="s7:l1">Trueren so moet ic nacht ende dach</l>
        <l id="s7:l2">ende liden swaer verlanghen,</l>
        <l id="s7:l3">om een, die ick niet sien en mach,</l>
        <l id="s7:l4">si hout mijn hert bevanghen;</l>
        <l id="s7:l5">och, si is moeder ende maget fijn;</l>
        <l id="s7:l6">och, woude sy mijnder ghenadich sijn,</l>
        <l id="s7:l7">so en waer ic niet beganghen.</l>
      </lg>
      <lg id="s8" type="stanza">
        <l id="s8:l1">Och, in wat lande dat ic bin,</l>
        <l id="s8:l2">si leyt in mijn ghedachten;</l>
        <l id="s8:l3">daer en mach gheen ander comen in</l>
        <l id="s8:l4">bi daghe noch ooc bi nachten;</l>
        <l id="s8:l5">dat heeft haer claer aenschijn ghedaen;</l>
        <l id="s8:l6">och, woude sy mi in haer herte ontfaen,</l>
        <l id="s8:l7">ick liet mijns liden clachte.</l>
      </lg>
      <lg id="s9" type="stanza">
        <l id="s9:l1">In alle dese werelt wijt</l>
        <l id="s9:l2">en weet ick gheen so schoone;</l>
        <l id="s9:l3">o suyver maghet ghebenedijt,</l>
        <l id="s9:l4">ghedenct mijns inden throone;</l>
        <l id="s9:l5">ghi sijt mijn liefste op aertrijc,</l>
        <l id="s9:l6">ic wil u dienen trouwelijck,</l>
        <l id="s9:l7">gheeft mi u rijck te loone.</l>
      </lg>
      <lg id="s10" type="stanza">
        <l id="s10:l1">Och, rijck God heere, hoe wee is mi,</l>
        <l id="s10:l2">dat ic van haer moet wesen;</l>
        <l id="s10:l3">och, waer ic doch van sonden vri,</l>
        <l id="s10:l4">so waer mijn druck ghenesen;</l>
        <l id="s10:l5">sy brenghen den menighen in swaer verdriet:</l>
        <l id="s10:l6">scout die sonden waer ghise siet,</l>
        <l id="s10:l7">sij sijn so valsch ghepresen.</l>
      </lg>
      <lg id="s11" type="stanza">
        <l id="s11:l1">De werlt moet de werlt sijn,</l>
        <l id="s11:l2">ick wilse laten varen</l>
        <l id="s11:l3">en bidden Maria, Gods moeder fijn,</l>
        <l id="s11:l4">dat si mi wil bewaren;</l>
        <l id="s11:l5">al is mijn broossche nature soe cranck,</l>
        <l id="s11:l6">ick hope het sal beteren eer yet lanck;</l>
        <l id="s11:l7">o God, wilt mi ghesparen.</l>
      </lg>
    </lg>
  </text>
</song>
