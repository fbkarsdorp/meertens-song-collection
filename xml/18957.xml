<?xml version='1.0' encoding='utf-8' standalone='yes'?>
<song>
  <meta>
    <id>18957</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Mijn heer van Valkenstein</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wel heen, wel heen ende ic wil mi</l>
        <l id="s1:l2">van deser werelt scheiden;</l>
        <l id="s1:l3">Heer Jesus is die liefste mijn,</l>
        <l id="s1:l4">nae hem so wil ic beiden.</l>
      </lg>
      <lg id="s2" type="stanza">
        <l id="s2:l1">Men sach Jesus van Nazareth</l>
        <l id="s2:l2">op enen esel riden;</l>
        <l id="s2:l3">die cleder waren daer onder ghespreit</l>
        <l id="s2:l4">ende ooc die groene risen.</l>
      </lg>
      <lg id="s3" type="stanza">
        <l id="s3:l1">Doe hi te Jerusalem binnen quam,</l>
        <l id="s3:l2">hoe lude dat si songhen:</l>
        <l id="s3:l3">‘o Jesu, osanna, Davids soon,</l>
        <l id="s3:l4">vergheeft ons onse sonden!’</l>
      </lg>
      <lg id="s4" type="stanza">
        <l id="s4:l1">Wi bidden u Heer van hemelrijc,</l>
        <l id="s4:l2">vergheeft ons onse misdaden</l>
        <l id="s4:l3">ende laet ons onse sonden quijt</l>
        <l id="s4:l4">ende ontfanct ons in ghenaden.</l>
      </lg>
      <lg id="s5" type="stanza">
        <l id="s5:l1">‘O siel, ende dat sel also sijn,</l>
        <l id="s5:l2">maer ghi moet immer liden,</l>
        <l id="s5:l3">ic leet wel driendertich jaer</l>
        <l id="s5:l4">ende al om u te verbliden.’</l>
      </lg>
      <lg id="s6" type="stanza">
        <l id="s6:l1">Ic hadde een godlic vonkelkijn</l>
        <l id="s6:l2">in miner siel ghevonden</l>
        <l id="s6:l3">ende dat doorstac dat herte mijn,</l>
        <l id="s6:l4">het quam uut Jesus wonden.</l>
      </lg>
      <lg id="s7" type="stanza">
        <l id="s7:l1">Daer Jesus aen den cruce hinc</l>
        <l id="s7:l2">mit sinen roden wonden,</l>
        <l id="s7:l3">dat heeft hi so minnentlike gheleen</l>
        <l id="s7:l4">ende al om onse sonden.</l>
      </lg>
      <lg id="s8" type="stanza">
        <l id="s8:l1">Wi danken u Here van hemelrijc</l>
        <l id="s8:l2">van uwen groten goeden:</l>
        <l id="s8:l3">ghi hebt onser alre siel verlost</l>
        <l id="s8:l4">mit uwen roden bloede.</l>
      </lg>
      <lg id="s9" type="stanza">
        <l id="s9:l1">Wi willen onder den cruce gaen staen</l>
        <l id="s9:l2">ende helpen Here Jesus truren.</l>
        <l id="s9:l3">Hi heeft om ons so veel ghedaen,</l>
        <l id="s9:l4">het wort hem also sure.</l>
      </lg>
      <lg id="s10" type="stanza">
        <l id="s10:l1">Wel op, nu laet ons vrolic sijn,</l>
        <l id="s10:l2">het gaet nae onsen begheren;</l>
        <l id="s10:l3">wil Jesus onse hulper sijn,</l>
        <l id="s10:l4">so en mach ons niemant deren.</l>
      </lg>
      <lg id="s11" type="stanza">
        <l id="s11:l1">Ic wil mee ende ic wil mee,</l>
        <l id="s11:l2">van der werelt so wil ic scheiden.</l>
        <l id="s11:l3">Heer Jesus is die liefste mijn,</l>
        <l id="s11:l4">nae hem so wil ic beiden.</l>
      </lg>
      <lg id="s12" type="stanza">
        <l id="s12:l1">Och edele here van hemelrijc,</l>
        <l id="s12:l2">nemet ons in uwer ghenaden;</l>
        <l id="s12:l3">ghi hebt ons also duur ghecoft</l>
        <l id="s12:l4">mit uwen heilighen bloede.</l>
      </lg>
      <lg id="s13" type="stanza">
        <l id="s13:l1">Ic sach Jesus aen den cruce staen;</l>
        <l id="s13:l2">sal hi daer langhe aen duren,</l>
        <l id="s13:l3">so wil ic onder den cruce gaen</l>
        <l id="s13:l4">ende helpen Marien truren.</l>
      </lg>
      <lg id="s14" type="stanza">
        <l id="s14:l1">Ic sach Jesus aen den cruce staen,</l>
        <l id="s14:l2">mijn alreliefste minne:</l>
        <l id="s14:l3">dat ic hem niet ghehelpen en can,</l>
        <l id="s14:l4">dat breket mi mine sinne.</l>
      </lg>
      <lg id="s15" type="stanza">
        <l id="s15:l1">‘Och siele, dat moet immer sijn</l>
        <l id="s15:l2">ende ghi moet immer liden,</l>
        <l id="s15:l3">ic leet wel drie ende dertich jaer</l>
        <l id="s15:l4">ende al om uwen willen.’</l>
      </lg>
      <lg id="s16" type="stanza">
        <l id="s16:l1">Ic heb een heimelic vonkelkijn</l>
        <l id="s16:l2">in minen herten ghevonden,</l>
        <l id="s16:l3">dat verlicht die siele mijn,</l>
        <l id="s16:l4">het quam uut Jesus wonden.</l>
      </lg>
      <lg id="s17" type="stanza">
        <l id="s17:l1">Wanneer ic Jesus anesie</l>
        <l id="s17:l2">mit sinen heilighen wonden,</l>
        <l id="s17:l3">so doet mi mijn hert so wee</l>
        <l id="s17:l4">van minnentliken wonder.</l>
      </lg>
      <lg id="s18" type="stanza">
        <l id="s18:l1">Wel hen ende laet ons blide sijn,</l>
        <l id="s18:l2">dat gaet nae onsen begheren.</l>
        <l id="s18:l3">Wil Jesus onse hulper sijn,</l>
        <l id="s18:l4">so en mach ons niemant deren.</l>
      </lg>
      <lg id="s19" type="stanza">
        <l id="s19:l1">Ick wil van hier, ende dat moet sijn,</l>
        <l id="s19:l2">vander werelt so wil ick sceyden,</l>
        <l id="s19:l3">want Iesu du biste een trooster mijn,</l>
        <l id="s19:l4">nae u so wil ick beyden.</l>
      </lg>
      <lg id="s20" type="stanza">
        <l id="s20:l1">Bethanien is een schone stadt,</l>
        <l id="s20:l2">van duechden is si rijcke;</l>
        <l id="s20:l3">Hierusalem, dat hier boven staet,</l>
        <l id="s20:l4">waer vintmen dies ghelijcke.</l>
      </lg>
      <lg id="s21" type="stanza">
        <l id="s21:l1">Ick sach mijn heere van hemelrijc</l>
        <l id="s21:l2">op eenen ezel riden;</l>
        <l id="s21:l3">die cleederkens waren hem onder gespreyt,</l>
        <l id="s21:l4">daer toe die groene risen.</l>
      </lg>
      <lg id="s22" type="stanza">
        <l id="s22:l1">Doen hi binnen Ierusalem quam,</l>
        <l id="s22:l2">hoe luyde wast dat sij songhen:</l>
        <l id="s22:l3">‘Ozanna filio David,</l>
        <l id="s22:l4">vergeeft ons onse sonden.’</l>
      </lg>
      <lg id="s23" type="stanza">
        <l id="s23:l1">Doen hi aenden cruysboom hinc,</l>
        <l id="s23:l2">met sinen rooden monde,</l>
        <l id="s23:l3">dbloet dat tot alle siden uut liep,</l>
        <l id="s23:l4">dat wassche af onse sonden.</l>
      </lg>
      <lg id="s24" type="stanza">
        <l id="s24:l1">Die wonden waren also breet,</l>
        <l id="s24:l2">dat herte wert hem doersteken:</l>
        <l id="s24:l3">o Ihesu, ghi sijt een trooster bereet,</l>
        <l id="s24:l4">nemmermeer en can icx vergheten.</l>
      </lg>
      <lg id="s25" type="stanza">
        <l id="s25:l1">Wij willen gaen onder den cruysboom staen</l>
        <l id="s25:l2">ende helpen Iesum trueren;</l>
        <l id="s25:l3">hi heeft soe veel om ons ghedaen,</l>
        <l id="s25:l4">het wert hem veel te suere.</l>
      </lg>
      <lg id="s26" type="stanza">
        <l id="s26:l1">Och edel siele, dat moet sijn:</l>
        <l id="s26:l2">God iaghet na onse begeerten;</l>
        <l id="s26:l3">wil Iesus onse hulper sijn,</l>
        <l id="s26:l4">so en mach ons niet ghebreken.</l>
      </lg>
      <lg id="s27" type="stanza">
        <l id="s27:l1">Ick danck u, lieve heere mijn,</l>
        <l id="s27:l2">ick danck u uwer goeden;</l>
        <l id="s27:l3">ghi hebt mi also dier ghecoft,</l>
        <l id="s27:l4">met uwen edelen bloede.</l>
      </lg>
    </lg>
  </text>
</song>
