<?xml version='1.0' encoding='utf-8' standalone='yes'?>
<song>
  <meta>
    <id>190764</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Wilhelmus</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">TOt mijn lief wil ick singhen,</l>
        <l id="s1:l2">Mijns ooms liedeken net,</l>
        <l id="s1:l3">Van sijn wijnberch hier bringhen,</l>
        <l id="s1:l4">Als op een plaetse vet,</l>
        <l id="s1:l5">Heeft mijn lief een wijngaerde,</l>
        <l id="s1:l6">Die hy met neersticheyt</l>
        <l id="s1:l7">Betuynde en bewaerde,</l>
        <l id="s1:l8">Met steenhoopen beleyt.</l>
      </lg>
      <lg id="s2" type="stanza">
        <l id="s2:l1">Edele wijngaerts taecken,</l>
        <l id="s2:l2">Heeft hy daer in gheplant,</l>
        <l id="s2:l3">Hy ginck daer oock in maecken</l>
        <l id="s2:l4">Een hooghe toorn plaeysant,</l>
        <l id="s2:l5">Een wijnpersse met gruyven,</l>
        <l id="s2:l6">En wacht op druyven soet,</l>
        <l id="s2:l7">Maer hy brocht wilde druyven</l>
        <l id="s2:l8">Als etick ende roet.</l>
      </lg>
      <lg id="s3" type="stanza">
        <l id="s3:l1">Tusschen my en mijn gaerde,</l>
        <l id="s3:l2">Burghers Ierusalem</l>
        <l id="s3:l3">Mannen van Iuda, waerde,</l>
        <l id="s3:l4">Oordeelt met uwe stem,</l>
        <l id="s3:l5">Ofter eenighe saecken</l>
        <l id="s3:l6">Aen mijn wijngaert noch staen,</l>
        <l id="s3:l7">Diemen sou moghen maecken,</l>
        <l id="s3:l8">Of ick hebt al ghedaen.</l>
      </lg>
      <lg id="s4" type="stanza">
        <l id="s4:l1">Teghen dees gaven alle,</l>
        <l id="s4:l2">Waerom heeft hy ghebracht</l>
        <l id="s4:l3">Wilde vruchten als galle,</l>
        <l id="s4:l4">Als ick op druyven wacht,</l>
        <l id="s4:l5">Wel aen ick wil u toonen</l>
        <l id="s4:l6">Wat haer nu sal gheschien,</l>
        <l id="s4:l7">Ick wilse niet verschoonen,</l>
        <l id="s4:l8">Maer gantschelijck uytwien.</l>
      </lg>
      <lg id="s5" type="stanza">
        <l id="s5:l1">Eerst wort sijn want wechnomen,</l>
        <l id="s5:l2">Dat hy staet en verroest,</l>
        <l id="s5:l3">Sijn tuyn sal niet ontcomen</l>
        <l id="s5:l4">Maer wel haest zijn verwoest,</l>
        <l id="s5:l5">Verscheurt ende vertreden</l>
        <l id="s5:l6">Wil ick hem laten staen,</l>
        <l id="s5:l7">Dat hy niet wort besneden</l>
        <l id="s5:l8">Of yet aen wort ghedaen.</l>
      </lg>
      <lg id="s6" type="stanza">
        <l id="s6:l1">Maer ick wil mijnen tooren</l>
        <l id="s6:l2">Over hem laten gaen,</l>
        <l id="s6:l3">Distelen ende dooren</l>
        <l id="s6:l4">Sullen daer voort op staen,</l>
        <l id="s6:l5">Een bevel wil ick gheven</l>
        <l id="s6:l6">Die wolcken alle ghelijck,</l>
        <l id="s6:l7">Dat sy met ghenen reghen</l>
        <l id="s6:l8">Hem sullen maken rijck.</l>
      </lg>
      <lg id="s7" type="stanza">
        <l id="s7:l1">Elck hoort dese parabel</l>
        <l id="s7:l2">Des Heeren wijnberch saen,</l>
        <l id="s7:l3">Israel variabel</l>
        <l id="s7:l4">Moet men daer by verstaen</l>
        <l id="s7:l5">Die lieffelijcke planten</l>
        <l id="s7:l6">Die men oock leest daer na,</l>
        <l id="s7:l7">Zijn Propheten en santen</l>
        <l id="s7:l8">De mannen van Iuda.</l>
      </lg>
      <lg id="s8" type="stanza">
        <l id="s8:l1">In aller haer waerdye</l>
        <l id="s8:l2">Verbeyt hy na dat recht</l>
        <l id="s8:l3">So isset schenderye</l>
        <l id="s8:l4">Als Esaias secht,</l>
        <l id="s8:l5">Hy ginck oock langhe wachten</l>
        <l id="s8:l6">Al na gherechticheyt,</l>
        <l id="s8:l7">Maer daer is niet dan clachten</l>
        <l id="s8:l8">Sotheyt en onbescheyt.</l>
      </lg>
      <lg id="s9" type="stanza">
        <l id="s9:l1">Neemt waer een sware dreyghen,</l>
        <l id="s9:l2">Wee hem t'wort u ontdeckt,</l>
        <l id="s9:l3">Die met ghewelt als eyghen</l>
        <l id="s9:l4">D'een huys aen d'ander treckt,</l>
        <l id="s9:l5">Oock d'ackers gaet verstooren</l>
        <l id="s9:l6">Datter gheen ruymte blijft,</l>
        <l id="s9:l7">Het is voor s'Heeren ooren</l>
        <l id="s9:l8">Hoe hy 't tot hem al drijft.</l>
      </lg>
      <lg id="s10" type="stanza">
        <l id="s10:l1">En God sal hem so plaghen,</l>
        <l id="s10:l2">Sijn huysen meestendeel,</l>
        <l id="s10:l3">Waer in hy had behaghen</l>
        <l id="s10:l4">Sullen verwoesten heel,</l>
        <l id="s10:l5">Sijn ackers ende velden,</l>
        <l id="s10:l6">Die hy met onrecht naem,</l>
        <l id="s10:l7">Welckmen by thienen telden,</l>
        <l id="s10:l8">Gheven slechts eenen aem.</l>
      </lg>
      <lg id="s11" type="stanza">
        <l id="s11:l1">Merckt noch eens wee den ghenen,</l>
        <l id="s11:l2">Die smorghens vroech onsacht,</l>
        <l id="s11:l3">Vol suypen datse steenen,</l>
        <l id="s11:l4">Sitten tot inder nacht,</l>
        <l id="s11:l5">Dat haer die ooghen sijpen,</l>
        <l id="s11:l6">Dan moet noch by haer zijn,</l>
        <l id="s11:l7">Harpen Psalter oft pijpen,</l>
        <l id="s11:l8">Trommelen ende wijn.</l>
      </lg>
      <lg id="s12" type="stanza">
        <l id="s12:l1">Al in haer brasseryen,</l>
        <l id="s12:l2">Gods werck sy niet en sien,</l>
        <l id="s12:l3">Wat hy van oude tyen</l>
        <l id="s12:l4">Wel heeft laten gheschien,</l>
        <l id="s12:l5">Daerom snel onvoorsienlijck</l>
        <l id="s12:l6">Moeten sy wech in noot,</l>
        <l id="s12:l7">Hongher en dorste pienlijck</l>
        <l id="s12:l8">Sal lijden cleyn en groot.</l>
      </lg>
      <lg id="s13" type="stanza">
        <l id="s13:l1">Daeromme heeft die Helle</l>
        <l id="s13:l2">Die siel wijt op ghespeert,</l>
        <l id="s13:l3">Boven maten haer kele,</l>
        <l id="s13:l4">Op daen na haer begheert,</l>
        <l id="s13:l5">Dat beyd hier onder varen</l>
        <l id="s13:l6">Heerlijck ghemeyne man,</l>
        <l id="s13:l7">Die rijck en vrolijck waren,</l>
        <l id="s13:l8">Haer niet beschermen can.</l>
      </lg>
      <lg id="s14" type="stanza">
        <l id="s14:l1">Oock sal een yder boeghen,</l>
        <l id="s14:l2">Elck hem vernederen moet,</l>
        <l id="s14:l3">Hoveerdighe moeten voeghen,</l>
        <l id="s14:l4">Haer ooghen tot ootmoet,</l>
        <l id="s14:l5">Alleen moet zijn verheven</l>
        <l id="s14:l6">Die Heere Sebaoth,</l>
        <l id="s14:l7">En gheheylicht int leven,</l>
        <l id="s14:l8">Die gherechtighe Godt</l>
      </lg>
      <lg id="s15" type="stanza">
        <l id="s15:l1">Comen sullen ter weyden</l>
        <l id="s15:l2">Lammeren seer bequaem,</l>
        <l id="s15:l3">Daer sy waren bescheyden,</l>
        <l id="s15:l4">En wandelen vreedsaem,</l>
        <l id="s15:l5">Ia vremde sal men vijnden</l>
        <l id="s15:l6">Die haer gheneeren recht,</l>
        <l id="s15:l7">In die vette woestijnden,</l>
        <l id="s15:l8">Daer hier van wort ghesecht.</l>
      </lg>
      <lg id="s16" type="stanza">
        <l id="s16:l1">Het wee sal haer wel raecken Esa.5,18.</l>
        <l id="s16:l2">Die met ydele stricken loos</l>
        <l id="s16:l3">Het onrecht samen maecken,</l>
        <l id="s16:l4">En sondighen altoos, esa.30,1.</l>
        <l id="s16:l5">En hebben haer verbonden</l>
        <l id="s16:l6">Al met een waghen zeel,</l>
        <l id="s16:l7">Valsch ende licht van gronden</l>
        <l id="s16:l8">Misbruycken haren keel.</l>
      </lg>
      <lg id="s17" type="stanza">
        <l id="s17:l1">Tot ons als nu wilt bringhen</l>
        <l id="s17:l2">Segghen sy sonder mien,</l>
        <l id="s17:l3">Sijn werck haest en gheringhen</l>
        <l id="s17:l4">Op dat wy 't moghen sien,</l>
        <l id="s17:l5">Laet herwaerts vooren comen,</l>
        <l id="s17:l6">Wat haren aenslach is,</l>
        <l id="s17:l7">Waer van die heylighen romen,</l>
        <l id="s17:l8">Op dat wyt worden wis.</l>
      </lg>
      <lg id="s18" type="stanza">
        <l id="s18:l1">En wee desen ghewisse</l>
        <l id="s18:l2">Die't goet quaet en t'quaet goet</l>
        <l id="s18:l3">Wt het licht duysternisse,</l>
        <l id="s18:l4">Van het suer maket soet,</l>
        <l id="s18:l5">Wee sal haer oock aencomen,</l>
        <l id="s18:l6">Leestet int selve boeck,</l>
        <l id="s18:l7">Die haer voor wijs beromen</l>
        <l id="s18:l8">Houden haer self voor cloeck.</l>
      </lg>
      <lg id="s19" type="stanza">
        <l id="s19:l1">Ruesen in 't droncken drincken,</l>
        <l id="s19:l2">Crijsmannen in den wijn</l>
        <l id="s19:l3">Die men veel gaven schincken,</l>
        <l id="s19:l4">Die t' Goddeloos recht laet zijn,</l>
        <l id="s19:l5">Die t'recht van den gherechten</l>
        <l id="s19:l6">Valschelijcken afkeert,</l>
        <l id="s19:l7">Het wee sal haer bevechten</l>
        <l id="s19:l8">Als Esaias leert.</l>
      </lg>
      <lg id="s20" type="stanza">
        <l id="s20:l1">Vyer ghelijckt can verteeren</l>
        <l id="s20:l2">Drooch stroo met sijnen vlam,</l>
        <l id="s20:l3">En ghelijck int versueren,</l>
        <l id="s20:l4">Die gloet stoppelen wech nam,</l>
        <l id="s20:l5">So sal ghering verdwijnen</l>
        <l id="s20:l6">Haer wortel en haer lof,</l>
        <l id="s20:l7">Haer spruyten sullen zijnen</l>
        <l id="s20:l8">Ghelijck dat lichte stof.</l>
      </lg>
      <lg id="s21" type="stanza">
        <l id="s21:l1">Als verachters der wetten</l>
        <l id="s21:l2">Des Heeren Sebaoth,</l>
        <l id="s21:l3">Lasteraers der ghesetten</l>
        <l id="s21:l4">Van den heylighen God,</l>
        <l id="s21:l5">God sal in tooren verheven</l>
        <l id="s21:l6">Sijn hant aen zijn volck slaen,</l>
        <l id="s21:l7">So dat die berghen beven,</l>
        <l id="s21:l8">Haer lichamen vergaen.</l>
      </lg>
      <lg id="s22" type="stanza">
        <l id="s22:l1">Noch wil sijn toorn niet rusten</l>
        <l id="s22:l2">Sijn hant ghestrecket staet,</l>
        <l id="s22:l3">Want een banier met lusten</l>
        <l id="s22:l4">Onder die Heydens quaet,</l>
        <l id="s22:l5">Sal die Heere aenloocken,</l>
        <l id="s22:l6">Vant eynde der aertrijck,</l>
        <l id="s22:l7">Om dit vyer wel te stoocken</l>
        <l id="s22:l8">Snel comen sy ghelijck.</l>
      </lg>
      <lg id="s23" type="stanza">
        <l id="s23:l1">Alle gherust te strijden,</l>
        <l id="s23:l2">Niemant is moe noch mat,</l>
        <l id="s23:l3">Niemant laet hem ontglijden</l>
        <l id="s23:l4">Sijn gordel, niemant vaeckt,</l>
        <l id="s23:l5">Niemant laet hem ontbreken</l>
        <l id="s23:l6">Een riem van sijnen schoen,</l>
        <l id="s23:l7">Haer pijlen connen steecken</l>
        <l id="s23:l8">Diese op haer boghen doen.</l>
      </lg>
      <lg id="s24" type="stanza">
        <l id="s24:l1">Keysteenen zijn gheachtet,</l>
        <l id="s24:l2">Die clauwen elcker peert,</l>
        <l id="s24:l3">Haer raders dit betrachtet</l>
        <l id="s24:l4">Als een stormwint verveert,</l>
        <l id="s24:l5">Als leeuwen sy oock brullen,</l>
        <l id="s24:l6">Die haer gheluyt uyt gaf,</l>
        <l id="s24:l7">Sy ruysschen ende rullen</l>
        <l id="s24:l8">Sy brenghen den roem daer af.</l>
      </lg>
      <lg id="s25" type="stanza">
        <l id="s25:l1">EN niemant sal uytblusschen</l>
        <l id="s25:l2">Noch haer verlossen mee,</l>
        <l id="s25:l3">Maer het sal deerlijck ruysschen</l>
        <l id="s25:l4">Over haer als die Zee,</l>
        <l id="s25:l5">Alsment dan gaet beschouwen</l>
        <l id="s25:l6">Dat lustighe weerde lant,</l>
        <l id="s25:l7">So ist angst ende rouwen,</l>
        <l id="s25:l8">Duysternis ende schant.</l>
      </lg>
    </lg>
  </text>
</song>
