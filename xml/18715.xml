<?xml version='1.0' encoding='utf-8' standalone='yes'?>
<song>
  <meta>
    <id>18715</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een lied eerbaar</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wt liefden, siet ,, lijde ick verdriet,</l>
        <l id="s1:l2">ic en macht ooc niet wtspreken,</l>
        <l id="s1:l3">hoe dat si hiet ,, diet herte doorschiet,</l>
        <l id="s1:l4">twelc Venus heeft ontsteken.</l>
        <l id="s1:l5">Noyt smert so groot ,, in desen stoot</l>
        <l id="s1:l6">wie soude den cloot genaken?</l>
        <l id="s1:l7">Reyn roosken root ,, troost mi, tis noot,</l>
        <l id="s1:l8">eer ic den doot sal smaken.</l>
      </lg>
      <lg id="s2" type="stanza">
        <l id="s2:l1">Ick ben doorwont ,, sijt des oorcont,</l>
        <l id="s2:l2">in tshertsen gront met liden;</l>
        <l id="s2:l3">nochtans haer mont ,, ende borstkens ront</l>
        <l id="s2:l4">can mi terstont verblijden;</l>
        <l id="s2:l5">int swerelts troon ,, door haren toon,</l>
        <l id="s2:l6">spant si den croon der vrouwen;</l>
        <l id="s2:l7">in desen hoon ,, haer dienaers loon,</l>
        <l id="s2:l8">wie soude die scoon betrouwen?</l>
      </lg>
      <lg id="s3" type="stanza">
        <l id="s3:l1">Liefs woorden soet ,, voor ghelt, voor goet,</l>
        <l id="s3:l2">want lief bi lief moet bliven;</l>
        <l id="s3:l3">noch vintmen goet ,, dat troosten doet</l>
        <l id="s3:l4">twelc liefde doet verdrijven.</l>
        <l id="s3:l5">Mer dees kersou ,, daer op ick bou,</l>
        <l id="s3:l6">is bi geen vrou te ghelijcken;</l>
        <l id="s3:l7">derf ic den dou ,, ick sterf van rou;</l>
        <l id="s3:l8">schoon lief ken, trou moet blijcken.</l>
      </lg>
      <lg id="s4" type="stanza">
        <l id="s4:l1">Laet hope mijn ,, vertrooster zijn,</l>
        <l id="s4:l2">schoon roosemaryn gepresen,</l>
        <l id="s4:l3">soet medecijn ,, eer ick verdwijn,</l>
        <l id="s4:l4">so is mijn pijn ghenesen;</l>
        <l id="s4:l5">mer weyghert zijt ,, gheen meerder spijt!</l>
        <l id="s4:l6">mijn herte dat splijt doort derven;</l>
        <l id="s4:l7">vermalendijt ,, si ure oft tijt!</l>
        <l id="s4:l8">ic roepe, ic crijt om sterven.</l>
      </lg>
      <lg id="s5" type="stanza">
        <l id="s5:l1">Ist haer behaecht ,, eer ghi lof draecht,</l>
        <l id="s5:l2">haer sin bevraecht, met smeeken;</l>
        <l id="s5:l3">ic hebt ghewaecht ,, tsi Gode gheclaecht,</l>
        <l id="s5:l4">dus hoort de maecht eerst spreken:</l>
        <l id="s5:l5">loopt niet verblint ,, al teghen wint,</l>
        <l id="s5:l6">oock niet en mint met ooghen,</l>
        <l id="s5:l7">mer wel versint ,, eer ghi beghint,</l>
        <l id="s5:l8">eer ghi u vint bedroghen.</l>
      </lg>
      <lg id="s6" type="stanza">
        <l id="s6:l1">Met oorlof reyn ,, siet int gemeyn</l>
        <l id="s6:l2">ic blijf alleyn in smerte,</l>
        <l id="s6:l3">ic prijs dat greyn ,, in swerelts pleyn,</l>
        <l id="s6:l4">si blijft alleyn int herte;</l>
        <l id="s6:l5">si is eerbaer ,, haer bruyn oochskens claer</l>
        <l id="s6:l6">al sonder maer gheschepen;</l>
        <l id="s6:l7">een ure van haer ,, is duysent iaer,</l>
        <l id="s6:l8">het block valt swaer te slepen.</l>
      </lg>
    </lg>
  </text>
</song>
