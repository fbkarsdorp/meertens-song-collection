<?xml version='1.0' encoding='utf-8' standalone='yes'?>
<song>
  <meta>
    <id>18027</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Dat is wil dij van de waarheid horen zingen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ons naket eenen soeten tijt,</l>
        <l id="s1:l2">wi moghen al wel sijn verblijt</l>
        <l id="s1:l3">met herten ende met sinnen;</l>
        <l id="s1:l4">ons is gheboren, des seker sijt,</l>
        <l id="s1:l5">so soeten ionghelinghe.</l>
      </lg>
      <lg id="s2" type="stanza">
        <l id="s2:l1">Ons is gheboren so cleynen kint,</l>
        <l id="s2:l2">van eender maghet een ionghelinck,</l>
        <l id="s2:l3">een sone is ons ghegeven;</l>
        <l id="s2:l4">dat is ons allen een salich dinc,</l>
        <l id="s2:l5">in hem is deeuwich leven.</l>
      </lg>
      <lg id="s3" type="stanza">
        <l id="s3:l1">So schier als hi gheboren was,</l>
        <l id="s3:l2">wert hi gheleyt, also ic las,</l>
        <l id="s3:l3">in eender couder cribben;</l>
        <l id="s3:l4">want daer gheen ander wieghe en was</l>
        <l id="s3:l5">daer hi in mochte ligghen.</l>
      </lg>
      <lg id="s4" type="stanza">
        <l id="s4:l1">Op luttel hoey wert hi gheleyt,</l>
        <l id="s4:l2">Iosephs coussen, sijn eerste cleet,</l>
        <l id="s4:l3">daer wert hi in ghewonden;</l>
        <l id="s4:l4">noyt en was meerder oetmoedicheyt</l>
        <l id="s4:l5">in deser werelt vonden.</l>
      </lg>
      <lg id="s5" type="stanza">
        <l id="s5:l1">Die beesten vielen op haer knyen,</l>
        <l id="s5:l2">waer was dat wonder meer ghesien?</l>
        <l id="s5:l3">si bekenden haren heere;</l>
        <l id="s5:l4">dat en sach men noeyt gheschien,</l>
        <l id="s5:l5">het is ons een grote leere.</l>
      </lg>
      <lg id="s6" type="stanza">
        <l id="s6:l1">Het wert den herderen gheopenbaert,</l>
        <l id="s6:l2">al vanden enghel al metter vaert,</l>
        <l id="s6:l3">die hem die bootscap brochte;</l>
        <l id="s6:l4">si liepen al te Bethleem waert,</l>
        <l id="s6:l5">daer si dat kindeken sochten.</l>
      </lg>
      <lg id="s7" type="stanza">
        <l id="s7:l1">Si vonden alle die waerheyt,</l>
        <l id="s7:l2">als hem die enghel hadde gheseyt,</l>
        <l id="s7:l3">vanden kinde ende vander moeder;</l>
        <l id="s7:l4">het is ons een grote waerdicheyt,</l>
        <l id="s7:l5">dat hi is onse broeder.</l>
      </lg>
      <lg id="s8" type="stanza">
        <l id="s8:l1">Die herderen liepen altehant,</l>
        <l id="s8:l2">si maecten meere al om int lant</l>
        <l id="s8:l3">dat Ihesus was gheboren;</l>
        <l id="s8:l4">waer ons dat kindeken niet ghesant,</l>
        <l id="s8:l5">wi waren al verloren.</l>
      </lg>
      <lg id="s9" type="stanza">
        <l id="s9:l1">Daer na opten achsten dach,</l>
        <l id="s9:l2">als ons sinte Lucas doet ghewach,</l>
        <l id="s9:l3">so wert dat kint besneden;</l>
        <l id="s9:l4">sijn suver bloet men storten sach</l>
        <l id="s9:l5">in sine ionghe leden.</l>
      </lg>
      <lg id="s10" type="stanza">
        <l id="s10:l1">Ihesus wert dat kindeken ionc</l>
        <l id="s10:l2">gheheten op die selve stont;</l>
        <l id="s10:l3">des wi ons allen verbliden</l>
        <l id="s10:l4">en draghen in onser sielen gront</l>
        <l id="s10:l5">hem eewelic tot allen tijden.</l>
      </lg>
      <lg id="s11" type="stanza">
        <l id="s11:l1">Drie coningen quamen also verre</l>
        <l id="s11:l2">wt haren lande, bi eender sterre,</l>
        <l id="s11:l3">tot Bethleem in die stede;</l>
        <l id="s11:l4">si offerden wieroock, gout ende myrre</l>
        <l id="s11:l5">tot sijnder waerdichede.</l>
      </lg>
      <lg id="s12" type="stanza">
        <l id="s12:l1">Doen Herodes dat vernam,</l>
        <l id="s12:l2">wert hi toornich ende gram</l>
        <l id="s12:l3">in alle sinen sinnen;</l>
        <l id="s12:l4">hi dacht, hoe hi dat ionghe lam</l>
        <l id="s12:l5">al totter doot mocht bringhen.</l>
      </lg>
      <lg id="s13" type="stanza">
        <l id="s13:l1">Herodes gheboot den ridderen sijn</l>
        <l id="s13:l2">te doden al die kinderkijn</l>
        <l id="s13:l3">die inden lande waren;</l>
        <l id="s13:l4">sijn hert dat was in groote pijn,</l>
        <l id="s13:l5">hi en woude niemant sparen.</l>
      </lg>
      <lg id="s14" type="stanza">
        <l id="s14:l1">Ioseph doen met haesten groot</l>
        <l id="s14:l2">metten kinde ende sijnder moeder vloot</l>
        <l id="s14:l3">als hem die enghel seide:</l>
        <l id="s14:l4">‘vliet in Egipten, om den noot,</l>
        <l id="s14:l5">al door die langhe heyde.’</l>
      </lg>
      <lg id="s15" type="stanza">
        <l id="s15:l1">Nu bidden wi dat kindeken cleyn</l>
        <l id="s15:l2">ende Marien, die suver maghet reyn,</l>
        <l id="s15:l3">dat si ons willen beschermen</l>
        <l id="s15:l4">ende bi hem ons brenghen al ghemeyn,</l>
        <l id="s15:l5">ende onser altijt ontfermen.</l>
      </lg>
    </lg>
  </text>
</song>
