<?xml version='1.0' encoding='utf-8' standalone='yes'?>
<song>
  <meta>
    <id>16540</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Het is goed pais goed vrede in alle des heren landen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het is goet peis, goet vrede</l>
        <l id="s1:l2">in alle duitsche landen,</l>
        <l id="s1:l3">sonder Thijsken van den Schilde;</l>
        <l id="s1:l4">hi leit te Delder ghevanghen,</l>
        <l id="s1:l5">hi leit ghevanghen so swaerlijc op sijn lijf.</l>
      </lg>
      <lg id="s2" type="stanza">
        <l id="s2:l1">Die vrou al van den Schilde,</l>
        <l id="s2:l2">si lach op hogher tinnen,</l>
        <l id="s2:l3">si sach die heren, die ruiters,</l>
        <l id="s2:l4">die borghers comen binnen</l>
        <l id="s2:l5">si en sach daer Thijsken, haer liefste boele, niet.</l>
      </lg>
      <lg id="s3" type="stanza">
        <l id="s3:l1">‘Ghi ruiters ende ghi rovers,</l>
        <l id="s3:l2">ghi heren van der straten,</l>
        <l id="s3:l3">waer hebdi Thijsken van den Schilde,</l>
        <l id="s3:l4">dats minen boel, ghelaten,</l>
        <l id="s3:l5">waer hebdi ghelaten die liefste boele mijn?’</l>
      </lg>
      <lg id="s4" type="stanza">
        <l id="s4:l1">- ‘Och vrouken van den Schilde,</l>
        <l id="s4:l2">nu en laet u niet verlanghen,</l>
        <l id="s4:l3">dat Thijsken van den Schilde</l>
        <l id="s4:l4">te Delder leit ghevanghen,</l>
        <l id="s4:l5">hi leit ghevanghen die liefste boele dijn.’</l>
      </lg>
      <lg id="s5" type="stanza">
        <l id="s5:l1">Dat vrouken van den Schilde</l>
        <l id="s5:l2">en woudes niet gheloven,</l>
        <l id="s5:l3">si dede haer paerdeken sadelen,</l>
        <l id="s5:l4">ja, sadelen ende tomen,</l>
        <l id="s5:l5">si reet te Delder al voor dat hoghe huis.</l>
      </lg>
      <lg id="s6" type="stanza">
        <l id="s6:l1">‘Och Thijsken van den Schilde,</l>
        <l id="s6:l2">dats bistu nu hier binnen,</l>
        <l id="s6:l3">so steket u hoofdeken ute,</l>
        <l id="s6:l4">al uit ter hogher tinnen,</l>
        <l id="s6:l5">laet mi aenschouwen u fiere jonghe lijf.’</l>
      </lg>
      <lg id="s7" type="stanza">
        <l id="s7:l1">Mer Thijsken van den Schilde</l>
        <l id="s7:l2">en liets hem niet verdrieten,</l>
        <l id="s7:l3">hi liet ter hogher tinnen</l>
        <l id="s7:l4">sijn hoofdeken uit schieten,</l>
        <l id="s7:l5">hi liet haer aenschouwen sijn fiere jonghe lijf.</l>
      </lg>
      <lg id="s8" type="stanza">
        <l id="s8:l1">‘Och Thijsken van den Schilde,</l>
        <l id="s8:l2">ghi en wout mi niet gheloven,</l>
        <l id="s8:l3">dat ghi bi daghe, bi nachte,</l>
        <l id="s8:l4">sout laten u ruiten, u roven.</l>
        <l id="s8:l5">sout laten u roven ter halver middernacht.’</l>
      </lg>
      <lg id="s9" type="stanza">
        <l id="s9:l1">- ‘Ja, vrouken van den Schilde,</l>
        <l id="s9:l2">dat quam bi uwen schulden,</l>
        <l id="s9:l3">dat ghi wout draghen dat silver,</l>
        <l id="s9:l4">dat silver ende roden gulden,</l>
        <l id="s9:l5">dat ghi wout draghen dat rode beslaghen gout.’</l>
      </lg>
      <lg id="s10" type="stanza">
        <l id="s10:l1">- ‘Och Thijsken van den Schilde,</l>
        <l id="s10:l2">haddi dat woort ghesweghen,</l>
        <l id="s10:l3">met silver ende roden goude,</l>
        <l id="s10:l4">haddic u op doen weghen,</l>
        <l id="s10:l5">dat u nu sal costen u fiere jonghe lijf.’</l>
      </lg>
      <lg id="s11" type="stanza">
        <l id="s11:l1">- ‘Och vrouken van den Schilde,</l>
        <l id="s11:l2">en soude u dat niet verdrieten,</l>
        <l id="s11:l3">dat mi di swarte raven,</l>
        <l id="s11:l4">die voghelen souden eten,</l>
        <l id="s11:l5">dat mi souden eten so menich clein voghelkijn?’</l>
      </lg>
      <lg id="s12" type="stanza">
        <l id="s12:l1">- ‘Och Thijsken van den Schilde,</l>
        <l id="s12:l2">en laet u niet verlanghen,</l>
        <l id="s12:l3">ic sal u radeken schone</l>
        <l id="s12:l4">met rooskens ombehanghen,</l>
        <l id="s12:l5">daerop sal rusten dijn fiere jonghe lijf.’</l>
      </lg>
    </lg>
  </text>
</song>
