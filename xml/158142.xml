<?xml version='1.0' encoding='utf-8' standalone='yes'?>
<song>
  <meta>
    <id>158142</id>
    <date>
      <year-start>1624</year-start>
      <year-end>1624</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Tien geboden</melody>
  </meta>
  <text>
    <lg type="song">
      <lg id="s1" type="stanza">
        <l id="s1:l1">GHy al die u nu hebt begheven</l>
        <l id="s1:l2">In dees tijt op ten smallen baen,</l>
        <l id="s1:l3">Welck leyt totten eeuwighen leven:</l>
        <l id="s1:l4">Wilt nu doch vromelijck voor gaen.</l>
      </lg>
      <lg id="s2" type="stanza">
        <l id="s2:l1">VERlaet nu al u s'vleesches lusten</l>
        <l id="s2:l2">En volghet Christum uwen Heer,</l>
        <l id="s2:l3">Wt liefden als die welgherusten</l>
        <l id="s2:l4">Bewijst u nu als rancken teer.</l>
      </lg>
      <lg id="s3" type="stanza">
        <l id="s3:l1">Te dragen vrucht heerlijck en schoone,</l>
        <l id="s3:l2">Tot prijs van Godts heylighen naem:</l>
        <l id="s3:l3">Wilt u so alle tijt betoonen,</l>
        <l id="s3:l4">Och mijn vrienden allegaer.</l>
      </lg>
      <lg id="s4" type="stanza">
        <l id="s4:l1">In al u doen hebt doch voor ooghen</l>
        <l id="s4:l2">Christum uwen Heylandt seer fijn</l>
        <l id="s4:l3">En wilt nu uyt al u vermoghen</l>
        <l id="s4:l4">Seer neerstich zijn navolghers sijn.</l>
      </lg>
      <lg id="s5" type="stanza">
        <l id="s5:l1">Al schijnt het vlees wat zwaer te wesen</l>
        <l id="s5:l2">Ghedenckt doch altijt op die vreucht,</l>
        <l id="s5:l3">Die u sal ghewerden na desen</l>
        <l id="s5:l4">Ist dat ghy trou volhert in deucht.</l>
      </lg>
      <lg id="s6" type="stanza">
        <l id="s6:l1">Claerlijck spreeckt Christus wilt dit vaten</l>
        <l id="s6:l2">Wil my yemant nu volgen naer,</l>
        <l id="s6:l3">Die moet zijn eyghen leven haten</l>
        <l id="s6:l4">En nemen zijn cruys openbaer.</l>
      </lg>
      <lg id="s7" type="stanza">
        <l id="s7:l1">OP hem en volcht my naet betamen</l>
        <l id="s7:l2">Want die zijn leven dit bekent,</l>
        <l id="s7:l3">Behouden wil die sal met schamen</l>
        <l id="s7:l4">Dat verliesen in groot elent.</l>
      </lg>
      <lg id="s8" type="stanza">
        <l id="s8:l1">Soo laet ons nu te recht versinnen</l>
        <l id="s8:l2">Of wy nu alle zijn beraen,</l>
        <l id="s8:l3">Om Christum te volghen uyt minnen,</l>
        <l id="s8:l4">Ghelijck hy ons is voorghegaen.</l>
      </lg>
      <lg id="s9" type="stanza">
        <l id="s9:l1">Die is ghegaen alsoo wy lesen</l>
        <l id="s9:l2">Door druck en oock door lijden zwaer,</l>
        <l id="s9:l3">In sijn rijck schoon en uytghelesen,</l>
        <l id="s9:l4">Daerom laet ons nu allegaer.</l>
      </lg>
      <lg id="s10" type="stanza">
        <l id="s10:l1">Op desen wech oock neerstich treden</l>
        <l id="s10:l2">Hy leyt ons na des Hemels troon,</l>
        <l id="s10:l3">Tot die eeuwighe rust en vreden,</l>
        <l id="s10:l4">Daert seer lieffelijck is en schoon.</l>
      </lg>
      <lg id="s11" type="stanza">
        <l id="s11:l1">Claerlijck laet ons dit nu doorgronden</l>
        <l id="s11:l2">En desen wech wandelen claer,</l>
        <l id="s11:l3">Op dat wy dan na desen stonden</l>
        <l id="s11:l4">Moghen met duytvercoren schaer.</l>
      </lg>
      <lg id="s12" type="stanza">
        <l id="s12:l1">Heerlijck en schoon werden verheven</l>
        <l id="s12:l2">Met witte kleederen aen ghedaen</l>
        <l id="s12:l3">Die Christus de ghene sal gheven,</l>
        <l id="s12:l4">Die hier recht in zijn weghen gaen.</l>
      </lg>
      <lg id="s13" type="stanza">
        <l id="s13:l1">TE Recht sal hy haer gaen beloonen</l>
        <l id="s13:l2">Met vreucht en blijschap openbaer,</l>
        <l id="s13:l3">En met den croon der eeren croonen</l>
        <l id="s13:l4">Op den Berghe Zyoen voorwaer.</l>
      </lg>
      <lg id="s14" type="stanza">
        <l id="s14:l1">Hier toe wilt ons o Godt verheven</l>
        <l id="s14:l2">Door uwen gheest maecken bequaem,</l>
        <l id="s14:l3">Dat wy hier namaels sonder sneven</l>
        <l id="s14:l4">Moghen by u comen te saem.</l>
      </lg>
    </lg>
  </text>
</song>
