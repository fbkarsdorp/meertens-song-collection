<?xml version='1.0' encoding='utf-8' standalone='yes'?>
<song>
  <meta>
    <id>16963</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  </meta>
  <text>
    <lg type="song">
      <lg id="s1" type="stanza">
        <l id="s1:l1">‘Ick sie die morghensterre,</l>
        <l id="s1:l2">heer God u claer aenschijn,</l>
        <l id="s1:l3">daer af ben ick so verre;</l>
        <l id="s1:l4">dies mach ick wel droeve sijn.</l>
      </lg>
      <lg id="s2" type="stanza">
        <l id="s2:l1">‘Wie is hi die daer singhet</l>
        <l id="s2:l2">ende mi niet rusten en laet?</l>
        <l id="s2:l3">Mi dunct, dat hi mi dwinghet</l>
        <l id="s2:l4">te kennen mijn misdaet.’</l>
      </lg>
      <lg id="s3" type="stanza">
        <l id="s3:l1">- ‘Dat ben ick, reden koene;</l>
        <l id="s3:l2">ick hebt u langen tijt gheseyt,</l>
        <l id="s3:l3">dat ghi moet gheven soene,</l>
        <l id="s3:l4">al duncket u arbeyt.’</l>
      </lg>
      <lg id="s4" type="stanza">
        <l id="s4:l1">- ‘Och reden, laet dat varen</l>
        <l id="s4:l2">ende en spreect daer niet meer of;</l>
        <l id="s4:l3">wilt God, ick sal noch tiaren</l>
        <l id="s4:l4">wel quiten mijn belof.’</l>
      </lg>
      <lg id="s5" type="stanza">
        <l id="s5:l1">- ‘Nature, ghi beyt te langhe,</l>
        <l id="s5:l2">dies ben ick seer vervaert:</l>
        <l id="s5:l3">want ons heeft in bedwange</l>
        <l id="s5:l4">die doot die niemant en spaert.’</l>
      </lg>
      <lg id="s6" type="stanza">
        <l id="s6:l1">- ‘Waer ic mi wende oft keere,</l>
        <l id="s6:l2">ghi en doet mi gheen verdrach;</l>
        <l id="s6:l3">altoos wilt ghi mi leeren</l>
        <l id="s6:l4">te laten dat ick plach.’</l>
      </lg>
      <lg id="s7" type="stanza">
        <l id="s7:l1">- ‘Conde ic u daer toe bringen,</l>
        <l id="s7:l2">dat ghi wilde hooren na mi,</l>
        <l id="s7:l3">wij souden met vruechden singen</l>
        <l id="s7:l4">een liet van minne vry.’</l>
      </lg>
      <lg id="s8" type="stanza">
        <l id="s8:l1">- ‘Den tijt is om gheleden;</l>
        <l id="s8:l2">daer coemt mi sorghe af,</l>
        <l id="s8:l3">dat ic den tijt voerleden</l>
        <l id="s8:l4">niet weder halen en mach.’</l>
      </lg>
      <lg id="s9" type="stanza">
        <l id="s9:l1">Dit sullen wi beclagen seere</l>
        <l id="s9:l2">in onser herten gront,</l>
        <l id="s9:l3">dan sal God onse heere</l>
        <l id="s9:l4">sijn gratie ons maken cont.</l>
      </lg>
    </lg>
  </text>
</song>
