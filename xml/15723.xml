<?xml version='1.0' encoding='utf-8' standalone='yes'?>
<song>
  <meta>
    <id>15723</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De lustelijke mei is nu in de tijd</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Den dertichsten Mey op Pinxterdach</l>
        <l id="s1:l2">creghen die Vlissinghers wat te doene</l>
        <l id="s1:l3">teghen die van Antwerpen met ghewach,</l>
        <l id="s1:l4">ontrent Saeftinghen na de noene;</l>
        <l id="s1:l5">sy waren weder ghecomen wt,</l>
        <l id="s1:l6">maer haer cruyden waren van geen virtuyt,</l>
        <l id="s1:l7">dat mochtense wel beclaghen,</l>
        <l id="s1:l8">Godt woudese ten lestemael plaghen.</l>
      </lg>
      <lg id="s2" type="stanza">
        <l id="s2:l1">Op de Scheld voorby Rommerswael</l>
        <l id="s2:l2">quamen die van Zierickzee aensetten;</l>
        <l id="s2:l3">die van Antwerpen saghense altemael,</l>
        <l id="s2:l4">riepen: 'tzijn vrienden om ons te ontsetten;</l>
        <l id="s2:l5">daer mede waren sy in een val,</l>
        <l id="s2:l6">want die van Vlissinghen, met groot ghetal,</l>
        <l id="s2:l7">den Hont quamen opdringhen,</l>
        <l id="s2:l8">sy conden na Antwerpen niet weder springhen.</l>
      </lg>
      <lg id="s3" type="stanza">
        <l id="s3:l1">Papou, wel vierendertich int ghetal,</l>
        <l id="s3:l2">wel ghemonteerde schepen,</l>
        <l id="s3:l3">met die te Lilloo laghen al,</l>
        <l id="s3:l4">sy waren daer metten anderen benepen;</l>
        <l id="s3:l5">tgrof gheschut gaf soo grooten gheluyt,</l>
        <l id="s3:l6">die Vlissinghers riepen; dit is onsen buyt,</l>
        <l id="s3:l7">clamp aen, clamp aen als mannen!</l>
        <l id="s3:l8">Papou stont of bescheten waren de handen.</l>
      </lg>
      <lg id="s4" type="stanza">
        <l id="s4:l1">Op Pinxterdag, eert doncker wert,</l>
        <l id="s4:l2">creghen sy, met vrome daden,</l>
        <l id="s4:l3">elf schepen, met vroom ghemoet en hert;</l>
        <l id="s4:l4">voor de vyant was gheen ghenaden:</l>
        <l id="s4:l5">tzy Duyts, Spaeniaert ofte Wael,</l>
        <l id="s4:l6">sy spoelden haer de voeten altemael,</l>
        <l id="s4:l7">de reste ghinghen sy besetten</l>
        <l id="s4:l8">om des morghens haer tanden aen te wetten.</l>
      </lg>
      <lg id="s5" type="stanza">
        <l id="s5:l1">Pinxter Maendach smorghens vroech,</l>
        <l id="s5:l2">waren de vyanden meest al verloopen;</l>
        <l id="s5:l3">neghen maecten haer coers recht als een ooch,</l>
        <l id="s5:l4">Thantwerpen was al haer hoopen,</l>
        <l id="s5:l5">de ander lieten sy inde pan;</l>
        <l id="s5:l6">maer sy warender meest al daer van</l>
        <l id="s5:l7">met haer bootkens daer wt ghevaren,</l>
        <l id="s5:l8">op deylanden sachmen se paren.</l>
      </lg>
      <lg id="s6" type="stanza">
        <l id="s6:l1">De Schaepstallen gheheeten sijn</l>
        <l id="s6:l2">de eylanden, daer sy op sworven;</l>
        <l id="s6:l3">wel achthondert daer op quamen fijn,</l>
        <l id="s6:l4">meest van hongher sy daer op storven;</l>
        <l id="s6:l5">de ander, die daer worden ghevaen,</l>
        <l id="s6:l6">inde Schelde sy moesten te water gaen,</l>
        <l id="s6:l7">met de vloet sy tot Antwerpen dreven;</l>
        <l id="s6:l8">grooten rou inde stadt worde bedreven.</l>
      </lg>
      <lg id="s7" type="stanza">
        <l id="s7:l1">Vijf inde gront, dry inden lichten brant,</l>
        <l id="s7:l2">met vijftien prijsen quamen sy aensetten</l>
        <l id="s7:l3">voor Vlissinghen seer triumphant;</l>
        <l id="s7:l4">de heere van Heemstee, sonder letten,</l>
        <l id="s7:l5">Vijsammirael van de Papisten vloot,</l>
        <l id="s7:l6">wert ghesonden na de prince minioot;</l>
        <l id="s7:l7">hondert twee metalen stucken</l>
        <l id="s7:l8">sachmen van de Papen schepen rucken.</l>
      </lg>
      <lg id="s8" type="stanza">
        <l id="s8:l1">Oorlof, zijt allegader onversaecht,</l>
        <l id="s8:l2">al wil Pierre de Valentes comen</l>
        <l id="s8:l3">wt Spaengien, Godt het seker niet behaecht</l>
        <l id="s8:l4">sijn snorcken end hooch beromen,</l>
        <l id="s8:l5">sulcks als hy in Indien heeft ghedaen,</l>
        <l id="s8:l6">ende meynt ons oock soo te verraen,</l>
        <l id="s8:l7">om Hollant en Zeelant te doen sterven</l>
        <l id="s8:l8">ende gants inden gront te bederven.</l>
      </lg>
      <lg id="s9" type="stanza">
        <l id="s9:l1">Ons opperste Prins, in shemels firmament,</l>
        <l id="s9:l2">sal onse Nederlant wel bescharmen;</l>
        <l id="s9:l3">ons tot slaven te maken sonder ent,</l>
        <l id="s9:l4">daer toe sy ons willen bringhen, och armen!</l>
        <l id="s9:l5">Daerom, laet ons met hert end moet</l>
        <l id="s9:l6">by malcanderen opsetten lijf en goet;</l>
        <l id="s9:l7">daer sy zijn, sy doch voor ons beven,</l>
        <l id="s9:l8">want Godt zijn handt over haer heeft gheheven.</l>
      </lg>
    </lg>
  </text>
</song>
