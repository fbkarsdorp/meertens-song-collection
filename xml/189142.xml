<?xml version='1.0' encoding='utf-8' standalone='yes'?>
<song>
  <meta>
    <id>189142</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Lofzang van Maria</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Myn ziel maeckt groot den Heer,</l>
        <l id="s1:l2">Mijn gheest verheucht haer seer,</l>
        <l id="s1:l3">In mijnen God vol trouwen,</l>
        <l id="s1:l4">Hy is mijn salicheyt,</l>
        <l id="s1:l5">En wil oock de cleynheyt,</l>
        <l id="s1:l6">Sijnder dienstmaecht aenschouwen.</l>
      </lg>
      <lg id="s2" type="stanza">
        <l id="s2:l1">Siet hierom sullen my,</l>
        <l id="s2:l2">Alle gheslachten vry,</l>
        <l id="s2:l3">Wel ghelucksalich achten,</l>
        <l id="s2:l4">Want onse God seer goet,</l>
        <l id="s2:l5">Groot dinghen nu doet,</l>
        <l id="s2:l6">Door sijn bandt sterk in crachten.</l>
      </lg>
      <lg id="s3" type="stanza">
        <l id="s3:l1">Heylich is sijnen naem,</l>
        <l id="s3:l2">En sijn goetheyt bequaem,</l>
        <l id="s3:l3">Sal eeuwichlijck beclijven,</l>
        <l id="s3:l4">Van kints kindren voortaen,</l>
        <l id="s3:l5">Voor hen die recht wel gaen,</l>
        <l id="s3:l6">En in Gods vreese blijven.</l>
      </lg>
      <lg id="s4" type="stanza">
        <l id="s4:l1">Een schoon end heerlijck werck,</l>
        <l id="s4:l2">Door sijnen arm seer sterck,</l>
        <l id="s4:l3">Heeft ghedaen God almachtich,</l>
        <l id="s4:l4">Hy heeft de stoute quaet,</l>
        <l id="s4:l5">En harts herten raet,</l>
        <l id="s4:l6">Tot niet ghemaeckt seer crachtich.</l>
      </lg>
      <lg id="s5" type="stanza">
        <l id="s5:l1">Die stout zijn in hoochmoet,</l>
        <l id="s5:l2">Vol van eer en van goet,</l>
        <l id="s5:l3">Heeft God neder ghedreven,</l>
        <l id="s5:l4">End die arm zijn end cleyn,</l>
        <l id="s5:l5">Heeft sijn goetheyt alleyn,</l>
        <l id="s5:l6">Seer heerlijck nu verheven.</l>
      </lg>
      <lg id="s6" type="stanza">
        <l id="s6:l1">Die arm zijn na den Gheest,</l>
        <l id="s6:l2">Den welcken honghers meest,</l>
        <l id="s6:l3">Versaet de Heer ghepresen,</l>
        <l id="s6:l4">Die rijck zijn vol en groot,</l>
        <l id="s6:l5">Heeft hy ledich en bloot,</l>
        <l id="s6:l6">Van hem vry afghewesen.</l>
      </lg>
      <lg id="s7" type="stanza">
        <l id="s7:l1">Hy verheft Israel,</l>
        <l id="s7:l2">Sijn Soon, end ghedenckt wel</l>
        <l id="s7:l3">Aen sijn groote ghenade:</l>
        <l id="s7:l4">So hy heeft Abraham,</l>
        <l id="s7:l5">End t'volck dat na hem quam,</l>
        <l id="s7:l6">Toegheseyt vroech en spade.</l>
      </lg>
    </lg>
  </text>
</song>
