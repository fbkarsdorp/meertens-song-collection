<?xml version='1.0' encoding='utf-8' standalone='yes'?>
<song>
  <meta>
    <id>16846</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Dat is wil dij van de waarheid horen zingen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ic weet noch enen acker breit</l>
        <l id="s1:l2">die is met rosen om beleit,</l>
        <l id="s1:l3">daer isser een groene weide;</l>
        <l id="s1:l4">en die enen lieven boele heit,</l>
        <l id="s1:l5">hi en sal niet van hem scheiden.</l>
      </lg>
      <lg id="s2" type="stanza">
        <l id="s2:l1">Die scriver minde dat vrouken trou,</l>
        <l id="s2:l2">hi diendese beiden voor roden gout,</l>
        <l id="s2:l3">hi diendese op twee manieren;</l>
        <l id="s2:l4">was die here wt ghereen,</l>
        <l id="s2:l5">so woude hi bi dat vrouken slapen.</l>
      </lg>
      <lg id="s3" type="stanza">
        <l id="s3:l1">Die here die was ghereden wt,</l>
        <l id="s3:l2">ghereden naer Constans al van sijn huis,</l>
        <l id="s3:l3">hi woude goet gaen winnen;</l>
        <l id="s3:l4">hi hadde sijn vrouken thuis ghelaen</l>
        <l id="s3:l5">met sinen cleinen kinde.</l>
      </lg>
      <lg id="s4" type="stanza">
        <l id="s4:l1">Doe het was omtrent der middernacht</l>
        <l id="s4:l2">ende si haer willeken hadden volbracht,</l>
        <l id="s4:l3">doe quam die here ghereden;</l>
        <l id="s4:l4">hi clopte vrolic aen den rinc,</l>
        <l id="s4:l5">als hi immer placht te doene.</l>
      </lg>
      <lg id="s5" type="stanza">
        <l id="s5:l1">‘Och, lieve scriver, en schrict doch niet,</l>
        <l id="s5:l2">ic wil u goet verberghen,</l>
        <l id="s5:l3">minen here willic binnen laen,</l>
        <l id="s5:l4">in minen snee witten armen omvaen</l>
        <l id="s5:l5">ende nemen u in miner hoede.’</l>
      </lg>
      <lg id="s6" type="stanza">
        <l id="s6:l1">Doe die here al op den hove trat,</l>
        <l id="s6:l2">dat vrouken hem dese woorden sprac:</l>
        <l id="s6:l3">‘sijt willecommen, here,</l>
        <l id="s6:l4">sijt willecommen, here mijn,</l>
        <l id="s6:l5">ende hoe ist met u verganghen?’</l>
      </lg>
      <lg id="s7" type="stanza">
        <l id="s7:l1">- ‘Het mochte mi seer wel vergaen</l>
        <l id="s7:l2">dat ic te lande weder quam,</l>
        <l id="s7:l3">ic ende mine ghesellen;</l>
        <l id="s7:l4">hadde ic nu minen scriver goet,</l>
        <l id="s7:l5">ic mochte hem gheerne spreken.’</l>
      </lg>
      <lg id="s8" type="stanza">
        <l id="s8:l1">Die here was een toornich man;</l>
        <l id="s8:l2">hi dede haer die keerse steken an,</l>
        <l id="s8:l3">hi sochte op al die bedden:</l>
        <l id="s8:l4">‘och hadde ic minen scriver goet,</l>
        <l id="s8:l5">dien soude ic selve wecken.’</l>
      </lg>
      <lg id="s9" type="stanza">
        <l id="s9:l1">- ‘Mer wildi dinen scriver haen,</l>
        <l id="s9:l2">so trecket vrouwen cleederen aen</l>
        <l id="s9:l3">ende gaet in den rosen gaerde;</l>
        <l id="s9:l4">so vindet ghi uwen scriver goet</l>
        <l id="s9:l5">naer die edele ioncfrou wachten.’</l>
      </lg>
      <lg id="s10" type="stanza">
        <l id="s10:l1">Hi dede dat hem sijn vrouken bat,</l>
        <l id="s10:l2">sijn vrouwes cleedren ane hi trac</l>
        <l id="s10:l3">ende ghinc in den rosen gaerde;</l>
        <l id="s10:l4">daer vont hi enen scriver goet</l>
        <l id="s10:l5">naer die edele joncfrou wachten.</l>
      </lg>
      <lg id="s11" type="stanza">
        <l id="s11:l1">Die scriver hief op sine snee witte hant,</l>
        <l id="s11:l2">hi gaf den here in sijn aenghesichte</l>
        <l id="s11:l3">al in den rosen gaerde: eenen slach,</l>
        <l id="s11:l4">‘een ioncfrou moet hier binnen sijn</l>
        <l id="s11:l5">om naer den ioncheer te wachten.’</l>
      </lg>
      <lg id="s12" type="stanza">
        <l id="s12:l1">- ‘Heb danc, goet scriverkijn, heb danc;</l>
        <l id="s12:l2">ic wildi coopen een nieuwe ghewaet</l>
        <l id="s12:l3">met peerlen ende met siden,</l>
        <l id="s12:l4">dat nemmer schoonder mijn liefken en droech</l>
        <l id="s12:l5">aen haren snee witten live.’</l>
      </lg>
    </lg>
  </text>
</song>
