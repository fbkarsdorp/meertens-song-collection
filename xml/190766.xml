<?xml version='1.0' encoding='utf-8' standalone='yes'?>
<song>
  <meta>
    <id>190766</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>O rad van avontuur</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">Trechte hooren zy gepresen</l>
        <l id="s1:l2">Boven het Amsterdam,</l>
        <l id="s1:l3">Want dat vryelijck mach wesen</l>
        <l id="s1:l4">Hout, steen, of watmer toenam,</l>
        <l id="s1:l5">Van die tijtlijcke goeden,</l>
        <l id="s1:l6">Die alle vergaen ghelijck,</l>
        <l id="s1:l7">Maer dit sterckt die ghemoeden</l>
        <l id="s1:l8">En t'gaet die mensche voeden</l>
        <l id="s1:l9">Inwendich tot Gods rijck.</l>
      </lg>
      <lg id="s2" type="stanza">
        <l id="s2:l1">Roemt nu van rijcke daghen,</l>
        <l id="s2:l2">Ghesontheyt schoonheyt cracht,</l>
        <l id="s2:l3">Ia wat ooghen behaghen,</l>
        <l id="s2:l4">Gout, silver, constich ghewracht,</l>
        <l id="s2:l5">Steden casteelen tooren</l>
        <l id="s2:l6">T'vergaet al met verdriet,</l>
        <l id="s2:l7">Maer door het rechte hooren</l>
        <l id="s2:l8">Wort men Gods uytvercooren,</l>
        <l id="s2:l9">Dit schat verandert niet.</l>
      </lg>
      <lg id="s3" type="stanza">
        <l id="s3:l1">Eeuwich salich te wesen,</l>
        <l id="s3:l2">God te behaghen ghewis,</l>
        <l id="s3:l3">Onmoghelijck wy lesen</l>
        <l id="s3:l4">Sonder gheloof het is,</l>
        <l id="s3:l5">Gheloof betracht al vooren,</l>
        <l id="s3:l6">Is die middel allien,</l>
        <l id="s3:l7">T'welck niemant can bespooren</l>
        <l id="s3:l8">Dan door het rechte hooren,</l>
        <l id="s3:l9">Leestet Romeynen tien.</l>
      </lg>
      <lg id="s4" type="stanza">
        <l id="s4:l1">Clachtich zijnse versmeten</l>
        <l id="s4:l2">Die dit ghetuyghen claer,</l>
        <l id="s4:l3">Moses en die Propheten,</l>
        <l id="s4:l4">Die Apostelen allegaer,</l>
        <l id="s4:l5">Met elck ghelijck ghesinde,</l>
        <l id="s4:l6">Die T'rechte hooren prijst,</l>
        <l id="s4:l7">Crachtich men dit bevinde</l>
        <l id="s4:l8">By alle Gods beminde</l>
        <l id="s4:l9">So die Schriftuer uytwijst.</l>
      </lg>
      <lg id="s5" type="stanza">
        <l id="s5:l1">Hoort neerstich met verbeyden,</l>
        <l id="s5:l2">Wilt met een scla sien,</l>
        <l id="s5:l3">Op elck ghetuych verscheyden,</l>
        <l id="s5:l4">Exodus neghenthien,</l>
        <l id="s5:l5">Wilt ghy mijn stemme hooren,</l>
        <l id="s5:l6">Vast vaten mijn verbont,</l>
        <l id="s5:l7">Ghy sult sijn naer behooren</l>
        <l id="s5:l8">Voor alle volcken vercooren,</l>
        <l id="s5:l9">Dit doet ons Moses condt.</l>
      </lg>
      <lg id="s6" type="stanza">
        <l id="s6:l1">Tuycht Esaias eene,</l>
        <l id="s6:l2">Indien ghy hooren wilt</l>
        <l id="s6:l3">Des lants goeden ghemeene</l>
        <l id="s6:l4">Sult ghy ghenieten mildt,</l>
        <l id="s6:l5">Maer weyghert ghy verkeerde,</l>
        <l id="s6:l6">Niet ghehoorsaem terstont,</l>
        <l id="s6:l7">Suldy zijn als onteerde,</l>
        <l id="s6:l8">Ghe-eten van den sweerde,</l>
        <l id="s6:l9">Dit seyt des Heeren mont.</l>
      </lg>
      <lg id="s7" type="stanza">
        <l id="s7:l1">Een plaets om te aenmercken</l>
        <l id="s7:l2">Is hier van elck ghestelt,</l>
        <l id="s7:l3">Hoe wel door al haer wercken</l>
        <l id="s7:l4">Die selfde zijn vermelt,</l>
        <l id="s7:l5">Dat men des Heeren woorden</l>
        <l id="s7:l6">Te recht hooren moet,</l>
        <l id="s7:l7">Ieremias veel oorden,</l>
        <l id="s7:l8">Hesekiel accoorden</l>
        <l id="s7:l9">Met meer Propheten doet.</l>
      </lg>
      <lg id="s8" type="stanza">
        <l id="s8:l1">Hoe dese zijn ghevaren,</l>
        <l id="s8:l2">Leest haren Prophecy,</l>
        <l id="s8:l3">Met alle Gods dienaren</l>
        <l id="s8:l4">Over welck riepmen fy,</l>
        <l id="s8:l5">Als waren sy verlooren,</l>
        <l id="s8:l6">Oock Christus alleen goet,</l>
        <l id="s8:l7">Selfs onse heer vercooren</l>
        <l id="s8:l8">Leert dat wy t'rechte hooren,</l>
        <l id="s8:l9">Als men daer oock na doet.</l>
      </lg>
      <lg id="s9" type="stanza">
        <l id="s9:l1">Opt stuck Matheus seven</l>
        <l id="s9:l2">Verhaelt tot dees termijn,</l>
        <l id="s9:l3">Staet Lucas elf schreven</l>
        <l id="s9:l4">Hoe datse salich zijn,</l>
        <l id="s9:l5">Die hooren en bewaren</l>
        <l id="s9:l6">Des Heeren heylich leer,</l>
        <l id="s9:l7">Die sal hy al vergaren</l>
        <l id="s9:l8">En voor sijn vader verclaren,</l>
        <l id="s9:l9">Gheven voor schande eer.</l>
      </lg>
      <lg id="s10" type="stanza">
        <l id="s10:l1">Oock sesthien doet ons weten,</l>
        <l id="s10:l2">Ist dat sy hooren niet</l>
        <l id="s10:l3">Moses en die Propheten,</l>
        <l id="s10:l4">Oft dan al schoon gheschiet</l>
        <l id="s10:l5">Dat yemant tot haer ginghe</l>
        <l id="s10:l6">Van der doot op ghestaen,</l>
        <l id="s10:l7">Die haer tot boete bringhe</l>
        <l id="s10:l8">Of God sulcx liet ghehinghen</l>
        <l id="s10:l9">Sy sullen hem versmaen.</l>
      </lg>
      <lg id="s11" type="stanza">
        <l id="s11:l1">Recht dit verstant wilt vaten,</l>
        <l id="s11:l2">Eerste Iohannes vier</l>
        <l id="s11:l3">Wie God bekent ghelaten,</l>
        <l id="s11:l4">Dat hy proeft hert en nier,</l>
        <l id="s11:l5">Hooren ons, wy van Gode</l>
        <l id="s11:l6">Wie van God niet en is,</l>
        <l id="s11:l7">Hooren ons rechte noode,</l>
        <l id="s11:l8">Ofte vroom zijn of snoode</l>
        <l id="s11:l9">Wortmen hier aen ghewis.</l>
      </lg>
      <lg id="s12" type="stanza">
        <l id="s12:l1">Eenen sin connen wesen</l>
        <l id="s12:l2">Apocalipsis een,</l>
        <l id="s12:l3">Salich zijn al die lesen</l>
        <l id="s12:l4">En recht hooren die reen,</l>
        <l id="s12:l5">Deur Propheten even,</l>
        <l id="s12:l6">Ende houdende sy</l>
        <l id="s12:l7">Wat daer is in gheschreven,</l>
        <l id="s12:l8">So voeghende haer leven,</l>
        <l id="s12:l9">Want die tijt is na by.</l>
      </lg>
      <lg id="s13" type="stanza">
        <l id="s13:l1">Nootwendich moet men spooren</l>
        <l id="s13:l2">Hier in groot onderscheyt,</l>
        <l id="s13:l3">Want Adams weder hooren</l>
        <l id="s13:l4">Heeft ons ghebracht groot leyt,</l>
        <l id="s13:l5">Dit gaet ons Paulus wijsen,</l>
        <l id="s13:l6">Te zijn als noch present,</l>
        <l id="s13:l7">Dus moetment recht prijsen</l>
        <l id="s13:l8">Vant onrechte afgrijsen,</l>
        <l id="s13:l9">Ons liedt is na by 't endt.</l>
      </lg>
      <lg id="s14" type="stanza">
        <l id="s14:l1">Sy die 't hooren verlaten</l>
        <l id="s14:l2">Van Godes heylich woort,</l>
        <l id="s14:l3">Hebreen drie wilt vaten,</l>
        <l id="s14:l4">En thien met een accoort,</l>
        <l id="s14:l5">Die door bedroch der sonden,</l>
        <l id="s14:l6">Van Gode werden versteent,</l>
        <l id="s14:l7">Hoorenden geern vermonden</l>
        <l id="s14:l8">Niet dan Godloose vonden,</l>
        <l id="s14:l9">Die elck dan waerheyt meent.</l>
      </lg>
      <lg id="s15" type="stanza">
        <l id="s15:l1">Ghepresen is het rechte hooren,</l>
        <l id="s15:l2">Ghenesen // wortmen daer,</l>
        <l id="s15:l3">Verresen // wederghebooren,</l>
        <l id="s15:l4">Wy lesen // t'openbaer,</l>
        <l id="s15:l5">Goe maer // wort hier ghedraghen,</l>
        <l id="s15:l6">Behaghen // laetet elck,</l>
        <l id="s15:l7">Al wiltmer ons om plaghen</l>
        <l id="s15:l8">Wy hebbent goet te waghen,</l>
        <l id="s15:l9">Christus dronck selfs dees kelck.</l>
      </lg>
      <lg id="s16" type="stanza">
        <l id="s16:l1">Princelijcke Vorst verheven</l>
        <l id="s16:l2">Vergheven // wilt ons sondt</l>
        <l id="s16:l3">Die wy hebben bedreven,</l>
        <l id="s16:l4">Ons leven // tot dees stont,</l>
        <l id="s16:l5">V mont // die moetmen hooren</l>
        <l id="s16:l6">Met ooren // ghehoorsaem,</l>
        <l id="s16:l7">Bequaem // daer na te spooren,</l>
        <l id="s16:l8">Oft eewich zijn verlooren,</l>
        <l id="s16:l9">Gheheylicht zy u naem.</l>
      </lg>
    </lg>
  </text>
</song>
