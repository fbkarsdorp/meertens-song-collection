<?xml version='1.0' encoding='utf-8' standalone='yes'?>
<song>
  <meta>
    <id>157433</id>
    <date>
      <year-start>1650</year-start>
      <year-end>1650</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Een lied eerbaar</melody>
  <author>J. Sent</author></meta>
  <text>
    <lg type="song">
      <lg id="s1" type="stanza">
        <l id="s1:l1">EEn goet nieu Liedt,</l>
        <l id="s1:l2">Laet ons te samen singhen</l>
        <l id="s1:l3">Op dat wy niet,</l>
        <l id="s1:l4">Ons tijdt qualijck door-bringhen,</l>
        <l id="s1:l5">Vroegh ende spa,</l>
        <l id="s1:l6">Gheeft ons Godt syn ghena,</l>
        <l id="s1:l7">Door synen Geest van boven,</l>
        <l id="s1:l8">Dat wy met ra,</l>
        <l id="s1:l9">Hem dancken en loven.</l>
      </lg>
      <lg id="s2" type="stanza">
        <l id="s2:l1">Recht ist voorwaer,</l>
        <l id="s2:l2">Dat wy tot deughden spoeyen,</l>
        <l id="s2:l3">Als boomen claer,</l>
        <l id="s2:l4">Aen't water staen en groeyen,</l>
        <l id="s2:l5">Wy syn gheplant</l>
        <l id="s2:l6">Door Godts gherechte handt,</l>
        <l id="s2:l7">Om te brenghen goe vruchten,</l>
        <l id="s2:l8">Aen Elcken cant,</l>
        <l id="s2:l9">Ten zijn voorwaer geen cluchten.</l>
      </lg>
      <lg id="s3" type="stanza">
        <l id="s3:l1">Mijn liefste teer,</l>
        <l id="s3:l2">Al zijt ghy Jonck van Jaren</l>
        <l id="s3:l3">Vreest doch den Heer</l>
        <l id="s3:l4">V pondt wilt trou bewaren,</l>
        <l id="s3:l5">Vliedt doch de lust</l>
        <l id="s3:l6">Der Jonckheyt ongerust,</l>
        <l id="s3:l7">Laetse wijt van u vlieghen,</l>
        <l id="s3:l8">Haer pijlen blust</l>
        <l id="s3:l9">Dat sy u niet bedrieghen.</l>
      </lg>
      <lg id="s4" type="stanza">
        <l id="s4:l1">Gheneghen weest,</l>
        <l id="s4:l2">Tot alle goede wercken,</l>
        <l id="s4:l3">Godts goeden gheest,</l>
        <l id="s4:l4">Wil u daer toe verstercken,</l>
        <l id="s4:l5">Dat ghy met spoet,</l>
        <l id="s4:l6">Als vruchtbaer rancxkens goet,</l>
        <l id="s4:l7">Soete druyven meyght draghen,</l>
        <l id="s4:l8">En soecken vroet,</l>
        <l id="s4:l9">Den Heere te behaghen.</l>
      </lg>
      <lg id="s5" type="stanza">
        <l id="s5:l1">Ende gaet voort,</l>
        <l id="s5:l2">Alsoo ghy hebt begonnen,</l>
        <l id="s5:l3">Door d'enge poort</l>
        <l id="s5:l4">Tot dat ghy hebt verwonnen:</l>
        <l id="s5:l5">Want wie verwint,</l>
        <l id="s5:l6">Wort van den Heere bemint,</l>
        <l id="s5:l7">De Croon sal hy hem gheven,</l>
        <l id="s5:l8">En als syn kindt,</l>
        <l id="s5:l9">Eeuwelijck met hem leven.</l>
      </lg>
      <lg id="s6" type="stanza">
        <l id="s6:l1">Anders gheen dinck</l>
        <l id="s6:l2">En wilt ter werelt soecken,</l>
        <l id="s6:l3">Den gouden Rinck,</l>
        <l id="s6:l4">Bewaert nu als de cloecken,</l>
        <l id="s6:l5">Dien ghy oock saen</l>
        <l id="s6:l6">Aen u handt hebt ontfaen,</l>
        <l id="s6:l7">Doe ghy wort opghenomen,</l>
        <l id="s6:l8">En wel ghedaen,</l>
        <l id="s6:l9">In s' Vaders huys zijt comen.</l>
      </lg>
      <lg id="s7" type="stanza">
        <l id="s7:l1">Reyst wel ghetroost,</l>
        <l id="s7:l2">Naer de Hemelsche stede,</l>
        <l id="s7:l3">Ghy zijt verlost,</l>
        <l id="s7:l4">En comen tot den vrede,</l>
        <l id="s7:l5">Die ongheswaeckt,</l>
        <l id="s7:l6">Door Christum is ghemaeckt,</l>
        <l id="s7:l7">Hebt acht door dit bedrijven,</l>
        <l id="s7:l8">Zijt ghy gheraeckt,</l>
        <l id="s7:l9">Wilt vast by Christum blyven.</l>
      </lg>
      <lg id="s8" type="stanza">
        <l id="s8:l1">Ghenomen aen,</l>
        <l id="s8:l2">Zijt ghy Gods toeghevoeghde,</l>
        <l id="s8:l3">Naer Schrifts vermaen,</l>
        <l id="s8:l4">Hebt altijdt u ghenoeghde,</l>
        <l id="s8:l5">In s' Heeren Wet,</l>
        <l id="s8:l6">Hout u vroom onbesmet,</l>
        <l id="s8:l7">Den schijn en cant niet maken,</l>
        <l id="s8:l8">Hier op wel let,</l>
        <l id="s8:l9">Beproeft wel al u saken.</l>
      </lg>
      <lg id="s9" type="stanza">
        <l id="s9:l1">Andreas wort,</l>
        <l id="s9:l2">Met synen Broer beroopen</l>
        <l id="s9:l3">Soo alst behoort,</l>
        <l id="s9:l4">Wilt beyd' den Heer nae loopen,</l>
        <l id="s9:l5">Als sy terstondt</l>
        <l id="s9:l6">Verlieten in den gront,</l>
        <l id="s9:l7">T' gheene dat sy besaten</l>
        <l id="s9:l8">Ghy sult ghesont</l>
        <l id="s9:l9">Het namaels heerlijck vaten.</l>
      </lg>
      <lg id="s10" type="stanza">
        <l id="s10:l1">Dochters bequaem,</l>
        <l id="s10:l2">Als Princessen seer moedich,</l>
        <l id="s10:l3">Verciert den naem,</l>
        <l id="s10:l4">Met deughden overvloedigh,</l>
        <l id="s10:l5">Dese mijn groet</l>
        <l id="s10:l6">Ons soo verstercken moet,</l>
        <l id="s10:l7">Dat wy ghelijck versamen,</l>
        <l id="s10:l8">Met vreughden soet,</l>
        <l id="s10:l9">Int eeuwich leven, Amen.</l>
      </lg>
    </lg>
  </text>
</song>
